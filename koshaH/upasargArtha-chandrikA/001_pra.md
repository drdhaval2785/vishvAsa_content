+++
title = "००१ प्र"

+++

## अज्
- {प्राज्}
- अज् (अज गतिक्षेपणयोः)।
- 'रथात् प्रवीतात् पतितः' (पा० १।४।२४)। **वलादावार्धधातुके ऽजेर्वी इत्यादेशो वैकल्पिकः, तेन पक्षे प्राजितमित्यपि। प्रवीतो रथः सारथिना प्राजितः कालितः।**
- 'अप ज्योतिषा तमो अन्तरिक्षादुद्नः शीपालमिव वात आजत्' (ऋ० १०।६८।५)। **अपाजत् अपागमयत्, अपानुदत्, अपाकरोत्। शीपालं शेवाल शैवलम्।**

## अञ्च्
- {प्राञ्च्}
- अञ्च् (अञ्चु-गतिपूजनयोः)।
- 'प्राणो नाम प्राग्गमनवान् नासाग्रवर्ती' (वे० सा० ३८)। **प्राञ्चति अग्रे गच्छतीति प्राक्।**

## अञ्ज्
- {प्राञ्ज्}
- अञ्ज् (अञ्जू-व्यक्तिम्रक्षणकान्तिगतिषु)।
- 'प्र शर्धाय मारुताय स्वभानव इमां वाचमनजा' (ऋ० ५।५४।१)। **प्रानज=प्राङ्क्त=प्रापयत।**
- 'प्राञ्जनात् उत पर्णधेः' (अथर्व० ४।६।५)। **प्राञ्जनात् प्रलेपात्।**

## अद्
- {प्राद्}
- अद् (अद-भक्षणे)।
- यत्तवेव वरुणस्त यवान् प्रादंस्तस्माद् वरुणप्रघासा नाम (श॰ब्रा॰२.५.२.१)। **प्रादन् निःशेषमभुञ्जतेति यावत्** ।

## अन्
- {प्राण्}
- अन् (अन-प्राणने)।
- 'ता वरुणगृहीताः परिदीर्णा अनत्यश्च प्राणत्यश्च शिश्यिरे' (श॰ब्रा॰२.५.२.२)। **प्राणत्यः=निःश्वसत्यः।**

## अर्च्
- {प्रार्च्}
- अर्च् (अर्च-पूजायाम्)।
- 'अर्चत प्रार्चत प्रियमेधासो अर्चत' (ऋ॰८.६९.८)। **प्रशब्दः प्रकर्षे। प्रार्चत भूयः पूजयतेत्यर्थः।**
- 'प्रानर्चुरर्च्या जगदर्चनीयम्' (भट्टि॰२.२०)।

## अर्ज्
- {प्रार्ज्}
- अर्ज् (अर्ज,षर्ज-अर्जने, अर्ज-प्रतियत्ने)।
- 'रेतःसेकं प्रार्जयति' (नि० ३।५)। **प्रार्जनमिह वितरणं प्रदेशनं भवति।**
- 'यथा सावसान् (पशून्) कृत्वा प्रार्जयेत् तादृक् तत्' (जै० ब्रा० १।३८)।

## अर्थ्
- {प्रार्थ्}
- अर्थ् (अर्थ-उपयाच्ञायाम्)।
- 'त्वामिहैकाकिनीं दृष्ट्वा निर्जने गहने वने। प्रार्थयिष्यन्ति राजानः।' (भा० उ० १७६।११)। **अत्र प्रशब्दो विशेषकृन्न। प्रार्थयिष्यन्ति (=प्रार्थयिष्यन्ते) इत्यर्थयिष्यन्ते कामयिष्यन्ते वरयिष्यन्त इत्येवाह।**
- 'न्यग्रोधस्य ततः शाखां प्रार्थयामास भारत। सन्निपत्य तु शाखायां न्यग्रोधस्य विहङ्गमः' (भा० सौ० १।३९-४०)। **अत्र प्रार्थयतिर्मृगयणे विचयने वर्तते।**
- 'प्रार्थयध्वं तथा सीताम्' (भट्टि० ७।४८)। **अत्रापि स एवार्थः।**
- 'यो न शक्यो बलात्कर्तुर्देवैरपि सवासवैः। तं त्वं प्रार्थयसे मन्द बालश्चन्द्रमसं यथा' (भा० उ० १३०।३७)। **प्रार्थयसे ग्रहीतुमिच्छसीत्यर्थः।**
- 'दुर्जयो लवणः शूली विशूलः प्रार्थ्यतामिति' (रघु० १५।५)। **प्रार्थ्यताम्=अभियायताम्।**
- 'क्षमते न जनं त्वदर्पितं यमिनामिन्द्र रिपुस्तु हिंसितुम्। शशिनं मृगशत्रुराश्रितं न मृगं प्रार्थयते हि जातुचित्' (जा० ह० ४।२३)। **इह प्रार्थयतिरास्कन्दने आक्रमणे वर्तते।**
- 'असौ अश्वानीकेन यवनानां प्रार्थितः' (माल० ५)। **इहापि तथा।**
- 'किमपेक्ष्य फलं पयोधरान्ध्वनतः प्रार्थयते मृगाधिपः' (कि० २।२१) **अभियाति। उत्प्लवत इत्यर्थः।**
- 'यदिशब्दः प्रतिबद्धो विधायकोऽनुवादं प्रार्थयते' (लौ० गृ० सू० १।२४ देवपालः)। **प्रार्थयत आकाङ्क्षति अपेक्षत इति वा।**
- 'स्वयं त्वहं प्रार्थये तत्र गन्तुम्' (भा० उ० २९।४७)। **प्रार्थये=इच्छामि।**
- 'न च प्रार्थयते कश्चिन्मनसापि वसुन्धराम्' (=कोसलराज्यम्) (रा० २।८८।२३)। **न प्रार्थयते आक्रमितुं नेच्छति।**
- 'मा नो रिपुः प्रार्थयतामनीकम्' (भा० भीष्म० ७७।४१)। **उक्तोऽर्थः।**
- 'समीरणसहायोपि नाम्भःप्रार्थी दवानलः' (रघु० १७।५६)। **अम्भःप्रार्थी जलास्कन्दी।**

## अव्
- {प्राव्}
- अव् (अव-रक्षणगतिकान्त्यादिषु)।
- 'हत्वी दस्यून् प्रायं वर्णमावत्' (अथर्व० २०।११।९)। **हत्वाऽऽर्यं वर्णं प्रावत्। प्रशब्दः प्रकर्षमाचक्षीत अनर्थकतां वाऽश्नुवीत।**
- 'देवानां पत्नीरुशतीरवन्तु नः प्रावन्तु नस्तुजये वाजसातये' (ऋ० ५।४६।७, अथर्व० ७।५१।१)। **अत्र प्रशब्दो नियतं प्रकर्षमाचष्टे केवलस्यावेः प्रयोगसन्निधेः। तुजये तोकाय अपत्याय।**
- 'प्र सुन्वतः स्तुवतः शंसमावः' (ऋ० १।३३।७)। **शंसं प्रावः स्तोत्रेऽवाधाः, स्तवने दत्तावधानोऽभूरित्यर्थः।**
- 'मेघाः प्रावन्तु पृथिवीमनु' (अथर्व० ४।१५।९)। **तर्पयन्वित्यर्थः।**

## अश्
- {प्राश्}
- अश् (अश-भोजने)।
- 'प्राश्नन्ति ब्राह्मणा ओदनम्' (आप० श्रौ० ५।२।७।३)। **अपि प्रशब्द आदिकर्मणि स्यात्, यथा शिशुकमधिकृत्य विहितेऽन्नप्राशनाख्ये गृह्ये कर्मणि।**
- 'प्राशितं पितृतर्पणम्' (मनु० ३।७४)।
- 'वैश्योऽद्भिः प्राशिताभिस्तु शूद्रः स्पृष्टाभिरन्ततः' (मनु०)।
- **प्राशिताभिरन्तरास्यप्रविष्टाभिरिति कुल्लूकः। व्यक्तं प्रशब्दोऽत्रादिकर्मणि। पानेऽप्यश्नातिः प्रसिद्धः, अपोऽशानेत्यादिषु तदर्थस्य दर्शनात्।**
- 'अध प्राशान ऋतुथा हवींषि' (ऋ० १।१७०।५)। **इह प्रशब्द आदिकर्मणि न। प्रकर्षे वर्तते। कणेहत्य भुङ्क्ष्वेत्यर्थः।**
- 'पूर्वा व्रतस्य प्राश्नती' (अथर्व० ६।१३३।२)। **प्रशब्दः पूर्वतामाह। प्राश्नती या पूर्वमश्नाति सा।**

## अश्
- {प्राश्}
- अश् (अशू व्याप्तौ)।
- 'प्र ते अश्नोतु कुक्ष्योः' (ऋ० ३।५१।१२)। **प्राश्नोतु प्राश्नुतां व्याप्नोतु।**
- 'न नूनं ब्रह्मणामृणं प्राशूनामस्ति सुन्वताम्' (ऋ० ८।५।१६)। **सोमं प्राश्नवते ये ते प्राशवः।**
- 'स्वाध्यायविधिश्चोच्चारणोपयोगि प्राशुभावफलकतयैवाध्ययनं विधत्ते' (भा० दी० १।२।४)। **प्रकर्षेणाशुः प्राशुः, सत्धरतरः प्रतूर्तः, तस्य भावः।**
- 'दोर्भिश्चातपदीप्तैश्च प्रासैः प्राशैश्च मूर्छनैः' (मात्स्य० पु० १७७।१२)।

## अस्
- {प्रास्}
- अस् (अस-भुवि)
- 'प्र नृभिर्नृवन्तः स्याम' (अथर्व० ३।१६।३)। **प्रस्याम=प्रभवेम। प्रभवः समर्था भवेमेत्यर्थः।**
- 'प्र दातुरस्तु चेतनम्' (ऋ० १।१३।११)। **प्रास्तु=भूयोऽस्तु।**  **चेतनस्य प्रबोधस्य भूमाऽस्तु, इतरापेक्षयाऽऽधिक्यमस्तु, अन्याभिभावि चैतन्यमस्त्वित्यर्थः।**

## अस्
- {प्रास्}
- अस् (असु-क्षेपे)।
- 'अग्नौ प्रास्ताऽऽहुतिरादित्यमुपतिष्ठते' (मनु० ३।७६)। **प्रास्ता क्षिप्ता। प्रशब्दोऽनर्थकः।**
- 'प्रास्यादात्मानमग्नौ' (मनु० ११।७३)।
- 'प्रच्छिद्योदपात्रे प्रास्यति' (श० ब्रा० ३।१।२।८)। **अत्र प्रशब्दः प्रकर्षमाह। स चानादरलक्षणो वेगलक्षणः कार्त्स्न्यलक्षणो वा।**
- 'प्र ये महोभिरोजसीत सन्ति' (ऋ० ७।५८।२)। **प्रसन्ति प्रभवन्ति।**
- 'प्र तद्वो अस्तु धूतयो देष्णम्' (ऋ० ७।५८।४)। **प्रास्तु प्रभूतमस्तु। देष्णं धनम्।**

## आप्
- {प्राप्}
- आप् (आप्लृ-व्याप्तौ)।
- 'राद्धिः प्राप्तिः समाप्तिः' (अथर्व० ११।९।२२)।
- **प्रेप्सितस्य फलस्याधिगमः प्राप्तिरिति सायणः।**
- 'क्व प्रेप्सन्ती युवती विरूपे' (अथर्व० १०।७।६)। **क्व प्रेप्सन्ती किं स्थानमाप्तुमिच्छन्ती (=इच्छन्त्यौ) इत्यर्थः।**
- 'विराटस्य रथानीकं मत्स्यस्यामित्रघातिनः। प्रेप्सन्तं समरे द्रोणं के वीराः पर्यवारयन्' (भा० द्रोण० १०।७१)॥ **प्रेप्सन्तम् आसादयितुम् इच्छन्तम् इत्यर्थः।**
- 'अप्राप्य नदीं पर्वतः स्थितः।' **'परावरयोगे च' (पा० ३।४।२०)  इत्यस्योदाहरणम्। अत्र प्राप्तिर्बौद्धिकी, न वास्तवी। नदीतोऽवरस्मिन् प्रदेशे पर्वतः स्थित इत्यर्थः। परेण पूर्वस्य योगो गम्यते। परनदीयोगेन पर्वतो विशेष्यते।** 
- नासिकाशब्दश्च नसं प्राप्नोति। **नस्-रूपां परिवृत्तिम् आप्नोति। नासिकाया नस् इत्यादेशो भवतीत्यर्थः।**
- 'किं क्रियाभिरिति प्रेप्सा वा' (नि० ६।३२)। **प्रेप्सा कल्पना भवति। प्रकृते कीकटा इति किङ्कृता इत्येवं निरुच्यतां किं क्रियाभिरिति वेति यास्कस्याभिसन्धिः। दुर्गस्त्वत्र इतिप्रेप्सा इत्यैकपद्यमभिमन्यते। एवमभिप्राया नास्तिका इति चार्थापयते।**
- 'क्व प्रेप्सन्दीप्यते ऊर्ध्वो अग्निः क्व प्रेप्सन्पवते मातरिश्वा' (अथर्व० १०।७।४)। **प्रेप्सन् त्वरमाणः, त्वरया गच्छन्। प्रेप्सा त्वरा। पर्यर्थे प्रशब्दः। प्रेप्सन् प्राप्तुमिच्छन् इति वा प्रेप्सन्नित्युक्तः। तत्र किमिच्छन्निति नोक्तमिति सावशेषं वचः। स दोषः।**

## इ
- {प्रे}
- इ (इण्-गतौ)
- 'प्रेता जयता नरः' (अथर्व० ३।१९।७)। **प्रेता (=प्रेत) प्रतिष्ठध्वम्, प्रस्थानं कुरुत, अभियातेत्यर्थः।**
- 'मा प्र गाम पथो वयम्' (अथर्व० १३।१।५९)। **मा परागच्छेमेति सायणः।  दूरे मा भूम। सुपन्थानं मा हासिष्मेत्यर्थः। अत्र प्रशब्दो विप्रकर्षे वर्तते।**
- 'पथ्ययैवेतः स्वस्त्या प्रयन्ति' (ऐ० ब्रा० १।५)। **प्रयन्ति प्रक्रमन्त इत्यनर्थान्तरम्।**
- 'पुत्रे राज्यं समासज्य कुर्वीत प्रायणं रणे' (मनु० ९।३२३)। **प्रायणं स्वेच्छामरणम्।**
- 'अथास्यायमितर आत्मा कृतकृत्यो वयोगतः प्रैति। स इतः प्रयन्नेव पूनर्जायते' (ऐ० उ० ४।४)। **प्रैति लोकान्तरं प्रतिष्ठते, म्रियत इत्यर्थः।**
- 'यतो वा इमानि भूतानि जायन्ते येन जातानि जीवन्ति यत्प्रयन्त्यभिसंविशन्ति' (तै० उ० ३।१)। **'प्रयन्ति' इति शत्रन्तं रूपम्। प्रलयं गच्छन्तीत्यर्थः।**
- 'न पुराऽऽयुषः स्वःकामी प्रेयात् (म्रियेत)। प्रायणं भगवत्प्रोक्तं भुञ्जते वाऽग्रभोजनम्' (भा० शां० ३३५।२५)। **प्रापणमित्युपहारमाह।**
- 'रथोपस्थे प्रायगतं विशस्तम्' (भा० आदि० १।२०१)। **प्रायो मरणार्थमनशनम्।**
- 'प्रायानाशकशस्त्राग्निविषोदकोद्बन्धनप्रपतनैश्चेच्छताम्' (गौ० ध० सू० २।५।११) **प्रायो महाप्रस्थानम्।**
- 'प्राये प्राये जिगीवांसः स्याम' (ऋ० २।१८।८)। **प्रायो युद्धार्थं प्रस्थानम्। आजिरित्येके।**
- 'इन्द्रं प्रातर्हवामहे इन्द्रं प्रयत्यध्वरे' (ऋ॰१.१६.३)। **प्रयति प्रतिष्ठमाने प्रवर्तमाने।**
- युष्मान् प्रयत्यध्वरे (ऋ॰८.७.६)।
- वयं हि त्वा प्रयति यज्ञे (वा॰सं॰८.२०)।
- 'आ वो देवास ईमहे वामं प्रयत्यध्वरे' (वा॰सं॰४.५)।
- 'यदद्य त्वा प्रयति यज्ञे अस्मिन्' (अथर्व॰७.१०२.१)। **अत्र सर्वत्र प्रपूर्वस्य इणः प्रवृत्तिरेवार्थः।**
- 'प्र सेनानीः शूरो अग्रे रथानां गव्यन्नेति' (ऋ॰९.९६.१) **प्रैति=अग्रतो याति।**
- 'ययोः प्रायं नान्वानशे कश्चन' (अथर्व॰४.२५.२)। **प्रकृष्टां ययोर्गतिं नाप कश्चिदित्यर्थः।**
- 'सूर्याया वहतुः प्रागात्' (ऋ॰१०.८५.१३)। **वहतुर्वाहनं प्रासरदित्यर्थः।**
- 'सा गदा तत्करान्मुक्ता प्रागाद्द्रोणजिघांसया' (भा॰भीष्म॰५३.१९)। **उक्तोऽर्थः** । **सा गदा वेगवन्मुक्ता प्रायादिति पाठान्तरम्।**
- 'एति प्र होता' (ऋ॰१.१४४.१)। **प्रैति प्रक्रामतीत्यर्थः।**
- 'प्र ते वज्रः प्र मृणन्नेतु' (ऋ॰३.३०.६)। **दूराद् दूर तरं गच्छतु इत्याह। तस्मात्तद् (रुधिरम्)**
- 'आतृण्णत्प्रैति रसो वृक्षादिवाहतात्' (बृ॰उ॰३.९.२८)। **ऊर्ध्वं निष्क्रामति, निःसरति, प्रवहति, स्रवति, स्यन्दत इति वैकोऽर्थः।**
- 'तस्य यथैव प्रायणं तथोदयनम्' (ऐ॰ब्रा॰३.४३)। **प्रायणमित्युपक्रममाह।**
- 'त्रिवृत्प्रायणा हि यज्ञाः' (श॰ब्रा॰१.३.५.६)। **त्रिवृदादय इत्याह।**
- 'भ्रातॄणां प्रायणं भ्राता योऽनुतिष्ठति धर्मवित्' (भा॰पु॰६.५.३१)। **लोकयात्रां संविधत्त इति पुराणकृत्कल्पितोऽर्थः।**
- 'अद्य ते दर्शयिष्यामि पूर्वप्रेतान् पितामहान्' (भा॰भीष्म॰८४.५१)। **प्रेतान्=मृतान्।**
- 'स्वजनाश्रु किलातिसन्ततं दहति प्रेतमिति प्रचक्षते' (रघु॰८.८६)।
- 'प्रेतान् भूतगणांश्चान्ये यजन्ते तामसा जनाः' (गीता॰१७.४)। **प्रेता योनिविशेषा ये मर्त्यानाविश्य कदर्थयन्ति।**
- 'शुश्रुवुर्दारुणा वाचः प्रेतानामिव भारत' (भा॰भीष्म॰६.४६.१९)। **प्रेता निरयालयाः, नारकिरणः।**
- प्रथिता प्रेतकृत्यैषा पित्र्यं नाम विधुक्षये (मनु॰३.१२७)। **इह प्रेताः पितर उच्यन्ते।**
- 'प्रेतिरसि धर्मणे त्वा' (गो॰ब्रा॰उ॰२.१३)। **प्रेतिः प्रस्थानमुच्यते। प्रेतिरिति क्तिन्नन्तम्।**
- 'प्रायोदेवता वा' (नि॰७.४.६)। **प्राय इत्यधिकार उच्यते इति दुर्गः।**
- 'प्राची प्रेतमध्वरं कल्पयन्ती' (वा॰सं॰५.१७)। **प्रेतम्=प्रकर्षेण गच्छतम्।**
- 'प्रेह्यभिप्रेहि प्रभरा सहस्व' (तै० ब्रा० २।४।७।४)। **प्रेहि गच्छ, प्रतिष्ठस्व।**
- 'प्रवता वै देवाः स्वर्गं लोकं प्रायन्नुद्वतोदायन्' (पञ्च० ब्रा० १४।४।२४)। **प्रायन्प्रागच्छन्, गन्तुं प्रक्रान्ताः।**
- 'प्रेयमगात्' (तै० सं० १।१।२)। **प्रागात् प्राचीमगच्छत्।**
- 'प्रेहि सुतस्य कुल्यामनु' (तै० सं० १।३।८)। **प्राचीं गच्छेत्यर्थः। प्राच्यां हि स्वर्गो लोकः। प्रशब्देन प्राक्त्वं द्योत्यत इति भट्टभास्करः।**
- 'यदद्य त्वा प्रयति यज्ञे अस्मिन्नग्ने होतारं वृणीमहीह' (तै० सं० १।४।४४।२)। **प्रयति प्रगच्छति प्रोत्सर्पतीति स्कन्दः।**
- 'पितरं च प्रयन्त्सुवः' (तै० सं० १।५।३)। **प्रयन् प्रकर्षेणाविच्छेदेन गच्छन्।**
- 'पङ्क्तिप्रायणो वै यज्ञः पङ्क्त्युदयनः' (तै० सं० २।६।१०।४)। **प्रायणं प्रारम्भः। उदयनं समाप्तिः।**
- 'ब्रह्मवादिनो वदन्ति प्रायणतो द्विपदाः कार्या उदयनता ३ इति' (पञ्च० ब्रा० १३।१२।५)। **उक्तोर्थः।**
- 'अप्रायुवो रक्षितारो दिवे दिवे' (ऋ० १।८९।१)। **अप्रायुवो ऽप्रगच्छन्तः। स्वकीयं रक्षितव्यमपरित्यजन्त इत्यर्थः। प्रशब्दो विप्रकर्षे वैदूर्ये।**
- 'प्रेतिरसि धर्मणे त्वा' (पञ्च० ब्रा० १।९।२)। **प्रेतिः प्रकृष्टा गति र्यस्येति सायणः।**

## इष्
- {प्रेष्}
- इष् (इष-गतौ)।
- 'प्र वाचमिन्दुरिष्यति' (ऋ॰९.१२.६)। **प्रेष्यति प्रेरयति प्रयोजयति।**  **अप्रैषीद् (=प्रैषीद्)**
- 'राजपुत्री मां सुराहारी तवान्तिकम्' (भा॰वि॰१६.४) **प्रैषीद् व्यस्राक्षीत् इत्याह।**
- 'आर्ष्टिषेणेन सृष्टा देवापिना प्रेषिताः' (ऋ॰१०.९८.६)। (इषवः)
- 'यातुधानप्रेषिताः' (श॰ब्रा॰७.४.१.२९)। **प्रेषिताः प्रास्ता मुक्ता इत्यर्थः।**
- 'रथन्तरं गायेति प्रेष्यति' (का॰श्रौ॰४.९.७)। **प्रेष्यत्यादिशतीत्यर्थान्तरम्।**
- 'न हि प्रकृष्टाः प्रेष्यन्ते प्रेष्यन्ते हीतरे जनाः' (रा॰५.३९.३९, ५.६८.२२)। **शिष्यन्त आज्ञाप्यन्ते इत्येवार्थः।**
- 'मुक्ता जालप्रतिच्छन्नान् प्रैषीत्कर्णरथं प्रति' (भा॰कर्ण॰८१.३)। **व्यसर्जयदित्यर्थः।**
- 'साश्वं ससूतं त्वरितः पार्थः प्रैषीद्यमक्षयम्' (भा॰द्रोण॰२८.८)। उक्त एवार्थः।
- 'प्रेषयामि महावेगमस्त्रमस्य विनाशने' (रा॰३.३५.४६)।
- 'प्रैषिषद्राक्षसः प्रासम्' (भट्टि॰१५.७७)।
- 'चिन्तयित्वा तु पार्थेभ्यः प्रेषयिष्यामि सञ्जयम्' (भा॰उ॰२१.२०)। **ण्यन्तस्य प्रपूर्वस्य इषेः स एवार्थो योऽण्यन्तस्य।**
- 'स्निग्धं वीक्षितमन्यतोऽपि नयने यत्प्रेषयन्त्या तया' (शा॰२.२)। **प्रेषयन्त्या व्यापारयन्त्या।**
- 'स च मे प्रेषयामास शैवं धनुरनुत्तमम्। ..मह्यं वै दीयतामिति' (रा॰१.७१.१७)। **सतर्जनं प्रबोधयामासेत्यर्थः।**
- 'प्रेषयन्तीव वै दासीर्दासांश्च विविधान् बहून्' (भा॰वि॰९.९)। **प्रैषं कारयन्ती स्वामिनी सतीत्यर्थः।**
- 'इत्युक्त्वा धर्मराजाय प्रेषयामास वै तदा' (भा॰आश्रम॰८.१०)। **पुरुषं प्रेषयामास धर्मराजो युधिष्ठिर आकार्यताम् इहानीयतामिति।**  **एषा संस्कृते भणितभङ्गी। अत्रावधातव्यम्।**
- 'दुःशासनाय सुबहून् प्रेषयामास सायकान्' (भा॰भीष्म॰११७.४२)। **प्रास, विससर्ज, मुमोचेति वाऽर्थः।**
- 'रथं श्वेतहयैर्युक्तं प्रेषयामास संयुगे' (भा॰भीष्म॰८४.४७)। **आज, प्राज, अभ्याजेति वार्थः।**
- 'प्रेषितस्तदैव प्रतिपद्येत' (आप॰ध॰१.७.२५)। **प्रेषितः शिष्टो भवत्याज्ञप्तो वा।**
- 'तथा प्रचक्रुस्तत्सर्वं राज्ञा यत्प्रेषितं तदा' (रा॰१.११.२५)। **प्रेषितं प्रैषः। राज्ञा यदादिष्टं तत्सर्वं कर्तुमारेभिर इत्यर्थः।**
- 'तमिष्टिभिः प्रैषमैच्छन्' (ऐ॰ब्रा॰१.२)। **प्रैषमन्वेष्टुम् इत्याह।**  **तुमर्थे णमुल्। अन्वर्थे प्रशब्दः।**
- 'इषिता दैव्या होतारो भद्रवाच्याय प्रेषितो मानुषः (होता) सूक्तवाकाय' (श॰ब्रा॰१.९.१.१)। **प्रेषितः केतितो निमन्त्रित उच्यते।**
- नैते जातु निवर्तेरन् प्रेषिता हस्तिसादिभिः (भा॰द्रोण॰ ११२.१८)। **प्रेषिताः प्राजिताः।**
- 'तान्प्रैषमैच्छत्, तान्नाविन्दत्' (चञ्च० ब्रा० १४।४।७)। **प्रैषम् अन्वेष्टुम्।**

## ईक्ष्
- {प्रेक्ष्}
- ईक्ष् (ईक्ष-दर्शने)।
- 'तथा नोद्धृतसाराणि प्रेक्षते चाप्रदाय च' (भा॰अनु॰१०४.९०)। **प्रेक्षते (=प्रेक्षमाणाय) =याचकाय। याचको हि दातृमुखप्रेक्षी भवतीति प्रपूर्व इक्षतिर्यात्रामाह।**
- 'प्रेक्षाकारी याति पदं मुक्तमपायैः' (कि॰१८.२८)। **प्रेक्षा बुद्धिः, तया करोति तच्छीलः।**
- 'प्रेक्षापूर्वं मया द्यूतमिदमासीदुपेक्षितम्' (भा॰सभा॰७३.१४)। **नाट्यशालाऽपि प्रेक्षागारं प्रक्षागृहं वोच्यते। अत्र प्रेक्षा दृश्य भवति।**
- 'यत्र धर्मो ह्यधर्मण सत्यं यत्रानृतेन च। हन्यते प्रेक्षमाणानां हतास्तत्र सभासदः' (मनु॰८.१४)॥ **प्रेक्षमाणानां प्रत्यक्षमीक्षमाणानाम्।**
- 'गर्हये पाण्डवांस्त्वेव युधि श्रेष्ठान् महाबलान्। ये क्लिश्यमानां प्रेक्षन्ते धर्मपत्नीम्' (भा॰वन॰१२.६६)॥ **प्रेक्षन्तेऽविरुन्धाना अगर्हयन्तो वा पश्यन्तीत्यर्थः। प्रसन्नाः सन्त ईक्षन्त इति वाऽर्थः।**
- 'युवा प्रेक्षणकं द्रष्टुमेकं देवकुलं ययौ' (कथा० ५७।७४)। **प्रेक्षणकं प्रेक्षा।**

## ईर्
- {प्रेर्}
- ईर् (ईर-गतौ कम्पने च)।
- 'पशवो वै पूषा। त एतस्य प्रसवे प्रेरते' (श॰ब्रा॰९.२.३.१२)। **प्रसवोऽभ्यनुज्ञानम्।**  **अभ्यनुज्ञाताः सन्तः प्रचरन्तीत्यर्थः।**
- 'यस्य ते विश्वा भुवनानि केतुना प्र चेरते नि च विशन्ते अक्तुभिः' (ऋ॰१०.३७.९)। **केतुना च प्रेरते गतिमन्ति भवन्ति प्रचरन्ति सञ्चरन्तीत्यर्थः। निविशन्ते=उपरमन्ति, निश्चलानि भवन्ति।**
- 'निशितायां (=निशायाम्) निर्वपेन्निशितायां हि रक्षांसि प्रेरते (=पर्यटन्ति)' (तै॰स॰२.२.२)।
- 'त्वय्युदिते प्रेरते चित्रभानो' (अथर्व॰४.२५\३)। **प्रेरते स्वे स्वे कर्मणि प्रवर्तन्ते।**
- 'किमुद्दिश्य काश्यपेन मत्सकाशमृषयः प्रेरिताः स्युः' (शा॰४)। **प्रेरिताः विसृष्टाः।**
- 'आत्मानमपि च क्रुद्धः प्रेरयेद् यमसादनम्' (भा॰वन॰२९.६)। **अनन्तरोदित एवार्थः।**
- 'मुहूर्तं प्रेरितवती गमनागमनश्रमम्' (वृ॰श्लो॰सं॰५.१५५)। **श्रमं विनीतवती विगमितवतीत्यर्थः।**
- 'प्र विप्राणां मतयो वाच ईरते' (ऋ० ९।८५।७)। **वाचः स्तुतीः प्रेरते प्रेरयन्तीत्यर्थः।**
- 'ताविमौ शोकसन्तापौ शनैः प्रेरय भामिनि' (रा० ४।२१।९)। **प्रेरय अपनय अपनुद विगमय।**

## उक्ष्
- {प्रोक्ष्}
- उक्ष् (उक्ष-सेचने)।
- 'यदिष्टरूपरसगन्धस्पर्शं प्रोक्षितम्' (वै॰सू॰६.२.५)। **यज्ञियेन जलेन प्रसिच्य संस्कृतमित्यर्थः।**
- 'उत्तानेनैव हस्तेन प्रोक्षणं समुदाहृतम्। न्यञ्चताऽभ्युक्षणं प्रोक्तं तिरश्चाऽवोक्षणं मतम्' (गृ॰सं॰भाष्ये १.१०३)॥
- 'प्रोक्षिताऽभ्युक्षिताः सौम्याः' (भा॰अनु॰९८.३४)। **उक्तोऽर्थः** ।
- 'तं यज्ञं बर्हिषि प्रौक्षन्' (ऋ॰१०.९०.७)। त्रिरेवाग्निं प्रोक्षति त्रिः पर्युक्षति (कौ॰सू॰)।
- 'वाच्यलिङ्गाः प्रमीतोपसम्पन्नप्रोक्षिता हते' (अमरे २।७।२६)। **प्रोक्षणं लक्षणया वध उच्यते। प्रोक्ष्य हि यज्ञे पशुर्हन्यत इति स्वामी।**

## उञ्छ्
- {प्रोञ्छ्}
- उञ्छ् (उछि-उञ्छे)।
- 'उञ्छः कणश आदानमिति' वैजयन्त्यां यादवः।
- 'लिखितमपि ललाटे प्रोञ्छितुं कः समर्थः' (हित॰१.२१)। **प्रमाजितुमित्यर्थः।**

## उभ्
- {प्रोभ्}
- उभ् (उभ उम्भ पूरणे)।
- 'यमदूता अपोम्भत' (अथर्व० ८।८।११)। **अपोम्भत नियच्छत।**

## ऊर्णु
- {प्रोर्णु}
- ऊर्णु (ऊर्णुञ्-आच्छादने)
- 'वाससा प्रोर्णुवन्ति' (ऐ॰ब्रा॰१.३)। **अविशिष्टो धात्वर्थः।**
- 'प्रोञ्छन्ति कौक्षेयकान्' (हनुमन्नाटके ९।१)। **प्रोञ्छन्ति विमली कुर्वन्ति।**
- 'विधिना यल् ललाटलिखितं तत्प्रोञ्छितुं कः समर्थः' (हितोप० १।२७)। **प्रोञ्छितुं प्रमार्ष्टुम्।**

## ऊह्
- {प्रोह्}
- ऊह् (ऊह्-वितर्के)।
- 'प्राणाय त्वेति प्राचीमुपलां प्रोहति' (आप॰शरु॰१.६.२१.६)। **प्रोहति प्रापयतीत्यर्थान्तरम्।**
- 'वाजस्य मा प्रसवेन प्रोहामि' (वा॰सं॰२.१५)। **वाजस्य पुरोडाशादेरभ्यनुज्ञयाऽऽत्मानं प्रेरयामीत्यर्थः।**
- अत्र महीधर इत्थमाह— **यद्यप्यूहतिर्वितर्कार्थस्तथाऽप्युपसर्गवशादुत्साहार्थः।**
- 'कृष्णाजिने प्रोहति (पिष्टानि)' (का॰श्रौ॰२.५.७)। **प्रोहति प्रक्षिपतीत्यर्थः।**
- 'येन पूषा बृहस्पतेरिति त्रिः प्राञ्चं प्रोहति' (गो॰गृ॰२.९.१६)। **प्रोहति सवितर्कं पश्यतीति सत्यव्रतः। प्रोहति प्रेरयति क्षुरमिति तु मुकुन्दशर्मा।**
- 'यदधोऽधोऽक्षं द्रोणकलशं प्रोहन्ति' (जै० ब्रा० १।७७)। **प्रोहन्ति प्रेरयन्ति प्रापयन्ति।**
- 'इदमहमात्मानमेव प्राञ्चं प्रोहामि तेजसे ब्रह्मवर्चसाय' (नि० १।१५।५ दुर्गवृत्तौ)। **उक्तोऽर्थः।**

## ऋ
- {प्रार्प्}
- ऋ (ऋ-गतिप्रापणयोः)।
- 'प्र वां रथो मनोजवा इयर्ति' (ऋ॰७.६८.३)। **प्रेयर्ति =प्रकर्षेणैति।**
- 'श्रीणामुदारो धरुणो रयीणां मनीषाणां प्रार्पणः सोमगोपाः' (ऋ॰१०.४५.५)। **प्रार्पणः प्रेरकः। अर्तेर्ण्यन्तस्य प्रयोगः।**
- 'देवो वः सविता प्रार्पयतु श्रेष्ठतमाय कर्मणे' (वा॰सं॰१.१)।

## कथ्
- {प्रकथ्}
- कथ् (कथ-वाक्यप्रबन्धे)।
- 'यावन्निःश्रेयसं वाक्यं किञ्चित् प्रकथयाम्यहम्' (रा॰५.१.९३)। **प्रकथयाम्युच्चारयामीत्यर्थः।**  **अत्र प्रशब्दः सङ्कोचे परिच्छेदे वर्तते।**  **धात्वर्थं वाक्यप्रबन्धमुक्तिमात्रे पर्यवसाययति।**

## कम्
- {प्रकम्}
- कम् (कमु-कान्तौ)।
- 'न भाभूपूकमिगमिप्यायिवेपाम्' (पा॰८.४.३४) इति सूत्रे प्रकमनम् इति काशिकायामुदाहरणम्। **तदिदं प्रपूर्वोऽस्य प्रयोगो व्यवहारं नातिपततीति वेदयति।**

## कम्प्
- {प्रकम्प्}
- कम्प् (कपि-चलने)।
- 'प्राकम्पत महाशैलः' (भा॰वन॰१६०.१६)। **बलवद् विधुतोऽभवत्, बलात् क्षुभितोऽजायतेत्यर्थः।**
- 'प्राकम्पत भुजः सव्यः' (रा० ३।२९।१४)। **प्राकम्पत अस्पन्दत अस्फुरत।**

## कल्
- {प्रकल्}
- कल् (कल-शब्दसङ्ख्यानयोः, कल-विलक्षेपे, कल-गतौ सङ्ख्याने च)।
- 'ध्रुवस्य पुत्रो भगवान् कालो लोकप्रकालनः' (हरि॰१.३.३९)। **प्रशब्दः प्रकर्षे। प्रकलयति साधु सञ्चष्टे आयुरिति कालः। स एव लोकप्रकालनः।**
- 'प्रवृद्धमारुज्य महीप्ररोहम्। प्रकालयन्नेव स पार्थिवौघान् क्रुद्धोऽन्तकः प्राणभृतो यथैव' (भा॰आदि॰१९३.५)। **प्रकालयन् प्रणुदन्नित्यर्थः।**
- 'प्रकाल्यमानस्तेनायं शूलहस्तेन रक्षसा। अग्न्यगारं प्रति द्वारि मया दोर्भ्यां निवारितः' (भा॰वन॰१३७.७)॥ **उक्तोऽर्थः** ।
- 'तं प्रकालयैता गा ब्रह्मबन्ध इत्यब्रवीत्' (छां॰उ॰१८.२)। **इह प्रकालनं प्राजनं भवति।**

## कश्
- {प्रकश्}
- कश् (कश-गतिशासनयोः)।
- प्रकश इत्याथर्वणे (९.१.२१) पठ्यते। द्यौः कशा विद्युत्प्रकशः। **तत्र कशप्रहार इत्यर्थः।**

## काश्
- {प्रकाश्}
- काश् (काशृ-दीप्तौ)।
- 'सनिःश्वास इवादर्शश्चन्द्रमा न प्रकाशते' (रा॰३.२२.१३)। **व्यक्तिं न याति, विस्पष्टं नेक्ष्यत इत्यर्थः।**
- 'तावुभौ स्म प्रकाशेते पुष्पिताविव किंशुकौ'। **किंशुकवत् प्रतीयेते इत्याह।**
- 'तस्यैते कथिता ह्यर्थाः प्रकाशन्ते महात्मनः' (श्वे॰उ॰६.२३)। **व्यक्ता दृश्या भवन्तीत्याह।**
- 'द्वारिणं तापसा ऊचू राजानं च प्रकाशय' (भा॰आदि॰१२६.१०)। आगतान्नो निवेदयेत्यर्थः।
- 'कदाचित्कुपितं मित्रं सर्वदोषं प्रकाशयेत्' (चाणक्य॰)। **गुह्यं सर्वदोषं परस्मै कथयेदित्यर्थः।**

## काङ्क्ष्
- {प्रकाङ्क्ष्}
- काङ्क्ष (काक्षि-काङ्क्षायाम्)।
- 'अन्नपानं प्रकाङ्क्षति' (सुश्रुत॰१.५२.६)। **विशेषेणेच्छति।**  **वर्धेते अस्याशनायापिपासे इत्यर्थः।**
- 'यथा मृगपतिर्नित्यं प्रकाङ्क्षति वनौकसः' (भा॰शां॰११६.२३)।
- 'तदस्य मुखवैशद्यं प्रकाङ्क्षां चान्नपानयोः' (चरक० चि० ३।१५६)। **प्रकाङ्क्षा प्रकृष्टा ऽऽकाङ्क्षा।**

## कुप्
- {प्रकुप्}
- कुप् (कुप-क्रोधे)।
- **प्रकृतिप्रकोपः प्रजानां राजविद्रोहो भवति। वातपित्तादिप्रकोपो वातादेः शरीरस्थस्याटोपो भवति।**

## कृ
- {प्रकृ}
- कृ (डुकृञ्-करणे)।
- 'किं देवदत्तः प्रपचति आहोस्वित्प्रकरोति' (सू॰का॰८.१.४४)।
- 'यत्त्वा क्रुद्धाः प्रचक्रुर्मन्युना पुरुषे मृते (अथर्व॰१२.२.५)। **प्रकरोतिरिह हिसायां वर्तते। प्रचक्रुर्जघ्नुरपाचक्रुरिति वार्थः।**
- 'प्रकुर्वीमहि गां सम्यक्' (हरि॰१.२१.११)। **हिंसया साधयेमहीति** नीलकण्ठः।
- 'कथं हि भीष्मात्प्रथितः पृथिव्यां भयं त्वमद्य प्रकरोपि वीर (भा॰भीष्म॰८५.२५)। **प्रकरोषि=अनुभवसि, संवेत्सि।**
- 'जानन्नपि नरो दैवात्प्रकरोति विगर्हितम्' (पञ्चत॰४.३५)। **प्रकरोति=करोति=आचरति।** प्रकुर्वते
- 'वारिदरोधनिर्गताः परस्परालापमिवामला दिशः' (कि॰४.३०)। **इहापि प्रकरोतिः करोतेरेवार्थमाह निर्विशेषम्।**
- 'कामद्वेषसमायुक्तो मोहात्प्रकुरुते भवान्' (भा॰उ॰१६८.१८)। **भेदं कुरुत इत्यर्थः। प्रकारो भेदो भवति (सादृश्यं च)।**
- 'या बुद्धेर्न विधेयतां प्रकुरुते' (तन्त्रा॰१.१३.१४५)। **प्रकुरुते साधयतीत्यनर्थान्तरम्।**
- 'स मन्त्रिणः प्रकुर्वीत प्राज्ञान्मौलान् स्थिराञ्शुचीन्' (याज्ञ॰१.३१२)। **विनियुञ्जीत, अधिकुर्यादित्यर्थः। प्रकुर्यादायकर्मान्तव्ययकर्मसु चोद्यतान्। अनन्तरोदीरितोऽर्थः।**
- 'यदि विधिरेवमपूर्वमर्थं प्रकरिष्यति' (मी॰शा॰भा॰४.२.२४)। **प्रकरिष्यति=अधिकरिष्यति, प्रस्तोष्यति।** एतानि पञ्च रूपाणि विधिवत् क्रियन्ताम्। **साध्यन्तां निष्पाद्यन्ताम्।**
- तदेतत्ते कपूयचरितं प्रकरोति लज्जाम्। **प्रकरोति जनयति।**
- 'न ह्येतदेकं वाक्यं (अथातो धर्मजिज्ञासेति) पुरस्ताच्च वेदाध्ययनाद् धर्मजिज्ञासां प्रतिषेधिष्यति परस्ताच्चानन्तर्यं प्रकरिष्यति (मी॰शा॰भा॰१.१.१.१)। **प्रकरिष्यति विधास्यति।**
- 'तदिन्द्र प्रेव वीर्य चकर्थ' (ऋ॰१.१०३.७)। **प्रचकर्थ=आविश्चकर्थ, निरुवहिथेति वाऽर्थः।**
- 'पुण्यशीलं नरं प्राप्य किं दैवं प्रकरिष्यति' (भा॰अनु॰६.२९)। **कर्तुं प्रभविष्यति।**
- इत्येवमादिभिः कारणैः परस्त्रियमपि प्रकुर्वीत (कामसू॰)। **प्रकुर्वीत=अधिगच्छेत्तस्यां सहसा प्रवर्तेत।**
- 'या तु कन्यां प्रकुर्यात्स्त्री' (मनु॰८.३७०)। **दूषयेत्, अवमानयेत्, वेश्यावृत्तिं प्रति प्रेरयेत्।**
- 'विष्णु प्रकुरुते' (भट्टि॰८.१८)। **मूर्धनि कुरुते, पूजयतीत्यर्थः।**  **गाथाः प्रकुरुते=प्रकथयति। अत्रार्थे करोतेर्नित्यमात्मनेपदम्।**
- 'एतानि हि यज्ञे प्रतमामिव क्रियन्ते' (ऐ॰ब्रा॰१.९)। **प्रक्रियन्तेतमाम्=बहुलं प्रयुज्यन्ते।**
- 'न किञ्चन कर्म कुर्युर्न प्रकुर्वीरन्' (पा॰गृ॰३.१०)। **न कारयेयुरित्यर्थः। नेतरेण क्रियां प्रयोजयेयुः।**
- 'यथा दारान् प्रकुर्यात्स पुत्रानुत्पादयेद् यथा' (भा॰आदि॰४५.३२)। **अत्र प्रपूर्वोऽपि करोतिः परिग्रहे वर्तते न सहसा प्रवृत्तौ साहसिक्ये।**
- 'उत प्रकृणुते युधा गाः' (ऋ॰४.१७.१०)। **विजित्य वशे कुरुते इत्यर्थः।**
- 'प्रचाके सहसा सहः' (ऋ॰८.४.५)। **बलेन बलं जिगायेत्यर्थः।**
- 'प्र हि त्वा पूषन्नजिरं नयाम निस्तोमेभिः कृण्व ऋणवो यथा मृधः' (ऋ॰१.१३८.२)। **प्रकृण्वः=इतोऽभिमुखं कुर्वः, इत आवर्तयावः।**
- 'शतं प्रकुरुते' (पा॰१.३.३२ का॰)। **धर्मार्थं शतं विनियुङ्क्त इत्यर्थः। अत्रार्थे करोतेरात्मनेपदं नियतम्।**
- 'पार्श्वतः करणं प्राज्ञो विष्टम्भित्वा प्रकारयेत्' (भा॰शां॰१४२.९)। **पश्चात्करणीयं विशिष्टमधिकं कुर्यादित्यर्थः। अत्र प्रशब्दो वैशिष्ट्यमाधिक्यमाह।** द्वौ नञौ प्रकृतार्थं गमयतः। **प्रक्रान्तमप्रतिषिद्धमर्थमाहतुरित्यर्थः।**
- पुनर्वररुचिस्तस्मै प्रकृतार्थमवर्णयत् (कथा॰)। **अनन्तरोदित एवार्थः।**
- 'हित्वाभिषेकं प्रकृतं प्रजाभिः' (भट्टि॰३.३६)। **प्रकृतम्=प्रस्तुतम्=प्रारब्धम्।**
- 'तत्प्रकृतवचने मयट्' (पा॰५.४.२१)। **प्राचुर्येण प्रस्तुतं प्रकृतम्।**
- 'प्रियेभ्यः प्रकृतं साधु को नु स्वन्ततरो मम' (भा॰शल्य॰६४.२३)। **प्रकृतमुपकृतम्।**
- 'अर्पितप्रकृतकान्तिभिर्मुखैः' (रघु॰१९.१०)। **व्यञ्जितस्वाभाविकरागैरित्यर्थः।**
- 'अनुष्ठास्यति रामस्य सीता प्रकृतमासनम्' (रा॰२.३७.२३)। **प्रकृतं प्रस्तुतमिति रामष्टीकाकारः।**
- 'प्रकृत्याऽन्नं यथाशक्ति भोजयेत् सह भार्यया' (मनु॰३.११३)। **प्रकृत्य=साधयित्वा, पक्त्वा।**
- 'तेन नष्टेषु वेदेषु प्रक्रियासु मखेषु च' (हरि॰१.४१.१०५)। **प्रक्रियासु=अनुष्ठानप्रकारेषु।**
- 'शूराय च सपुत्राय नृपतिः प्रक्रियां ददौ' (राजत॰५.४२)। **प्रक्रिया=राजलक्ष्माणि=छत्रचामरादीनि।**
- 'नोच्छ्रितं सहते कश्चित् प्रक्रिया वैरकारिका' (शां॰१११.५९)।
- 'प्रक्रिया समुन्नयनमन्यापेक्षयाऽभ्यधिकः वा। अकस्मात्प्रक्रिया नृणाम् अकस्माच्चापकर्षणम्' (भा॰शां॰१११.८८)। **प्रक्रिया समुन्नतिरारूढिः।**
- 'भोः पश्य दयितापत्ये दुहितुः प्रक्रियामिति' (वृ॰श्लो॰सं॰५.२४३)। **प्रक्रिया=प्रकर्म=परदाराभिमर्शः।**
- 'स्थेम्ने न्वेवाथो कर्मणः प्रकृततायै' (श॰ब्रा॰६.५.४.१)। **प्रकृतता प्रवृद्धिः।**
- 'स्त्री प्रकृता सकामा समाना द्वादशपणं दण्डं दद्यात्' (कौ॰अ॰४.८९)। **प्रकृता दूषिता पारदारिकेण।** 'सवर्णामप्राप्तफलां कन्यां प्रकुर्वतो हस्तवधश्चतुश्शतो वा दण्डः' (कौ॰अ॰४.८९)।
- 'कुलभार्यां प्रकुर्वाणमहं द्रष्टुं दशाननम्' (भट्टि॰८.१९)। **भार्यायां सहसा प्रवर्तमानं परामृशन्तम्।**
- 'उपकुर्वन्तमत्यर्थं प्रकुर्वाणोऽनुजीविवत्' (भट्टि॰८.१८)। **प्रकुर्वाणः सेवमानः।**
- 'स्वजातिगुणसम्पन्नाः स्वेषु कर्मसु संस्थिताः। प्रकर्तव्या ह्यमात्यास्तु नास्थाने प्रक्रिया क्षमा' (भा॰शां॰११९.३)॥ **प्रकर्तव्या नियोक्तव्याः। प्रक्रिया नियोगः।**
- 'तत्र ये पुण्यकृतस्तेषां प्रकृतयः पराज्वलन्त्य उपलभ्यन्ते' (आप॰ध॰२.२४)। **प्रकृतयः शरीराणि।**  **भोजप्रबन्धे प्रकृतिशब्दो भिषक्कृते भेषजनिर्देशे व्यवहृतः।**
- 'नार्थानां प्रकृतिं वेत्सि' (भा॰वि॰४९.१)। **मूलकारणं प्रधानोपायम्, प्राप्तिकारणमिति नीलकण्ठः। -**
- 'उष्णत्वमग्न्यातपसम्प्रयोगाच्छैत्यं हि यत्सा प्रकृतिर्जलस्य' (रघु॰५.५४)।
- 'मरणं प्रकृतिः शरीरिणां विकृतिर्जीवितमुच्यते बुधैः' (रघु॰८.८.७)॥ **प्रकृतिः संसिद्धिः स्वभावः।**
- 'प्रकृतिः खलु सा महीयसः सहते नान्यसमुन्नतिं यया (कि॰२.२१)। **उक्तोऽर्थः** ।
- 'महानुभावप्रकृतिः' (मालती॰१)। प्र **कृतिराकृतिः सन्निवेशः संस्थानम्।**
- 'गोपालप्रकृतिरार्यकोऽस्मि' (मृच्छ॰७)। **गोपालवंशजः, गोपालान्वयज इत्यर्थः।**
- 'प्रक्रियेयं न ते युक्ता बहिस्त्वं क्षत्रधर्मतः' (भा॰आश्व॰७९.३)। **प्रक्रिया वृत्तिर्व्यवहार आचारसरणिरिहोक्ता।** युक्तं चेदम्। बभ्रुवाहनोऽर्जुनं पितरं नायोधयत् प्रत्युत ब्राह्मणार्थपुरःसरस्तम्प्रति विनयेन निर्ययौ। एवं स्थितेऽर्जनस्तं तर्जयामास प्रक्रियेयं नेत्यादि चाभ्युवाच।
- 'प्रकर्ता कलहानां च नित्यं च कलहप्रियः' (भा॰शल्य॰५४.२०)। **प्रकर्ता प्रवर्तयिता जनयिता प्रयोजक इहोक्तः।**
- 'प्रकृते कर्मन् विष्यति (ग्रन्थिम्)' (श॰ब्रा॰३.६.१.२५)। **प्रकृते सिद्धे (समाप्ते)।**
- 'यैरिमं प्राकरोत्सर्वं भूतग्रामं चतुर्विधम्' (वामन पु० ४९।२७)। **प्राकरोदजनयत्।**
- 'कथां प्रचक्रिरे पुण्यां सदसिस्था महात्मनाम्' (भा० वन० ९५।१६)। **प्रचक्रिरे प्रकथयामासुः।**
- 'पाण्डोः पुत्रं प्रकुरुष्वाधिपत्ये' (भा० वन० ४।१४)। **प्रकुरुष्व अधिकुरु। साधु दारान्कुरुष्वेति पाठान्तरम्।**
- 'यं (अतिशयं) हेतवः प्रकुर्वाणा न यान्ति वचनीयताम्' (तत्त्वसं० १९)। **प्रकुर्वाणा जनयन्तः साधयन्तः।**
- 'रक्षोवधः प्रकृत इत्ययमेव शंसेत्' (चम्पूरा० ३।६)। **प्रकृतः प्रारब्धः प्रक्रान्तः।**
- 'द्वौ प्रतिषेधौ प्रकृतार्थं गमयतः' (नि० ६।१३।१) **इत्यत्र स्कन्दः। प्रकृतार्थं गमयतः प्रक्रान्तमप्रतिषिद्धमर्थं बोधयतः। अविसंवादकौ भवत इति यावत्।**
- 'देवाः प्रकृतसर्वाङ्गा ये म उच्छेषणं ददुः' (भा० पु० ४।७।४)। **प्रकृतानि प्रकृतिमापन्नानि। नूत्नोत्प्रेक्षा कवेः। अन्यत्र प्रकृतं प्रारब्धं साधितं वा भवति। क्वचित्प्रचुरमपि।**
- 'प्राचुर्येण प्रस्तुतमपि यथा तत्प्रकृतवचने मयट्' (५।४।२१) **इत्यत्र।**
- 'तैत्तिरीयिका हि समामनन्ति सत्यं ज्ञानमनन्तं ब्रह्म इति प्रकृत्य' (ब्र० सू० शा० भा० २।३।२)। **प्रकृत्य प्रारभ्य।**

## कृत्
- {प्रकृत्}
- कृत् (कृती-छेदने)।
- बालान् (अथर्व॰१२.४.७)। स्वधितिना (=क्षुरेण) प्रकृत्य (कौ॰सू॰४४)। **अल्पशः कर्तित्वेत्यर्थः।**
- 'गृह्णीत बध्नीत प्रकर्ततेमं पचाम खादाम च भीमसेनम्' (भा॰वन॰१५४.१६)। **प्रकर्तत=प्रकृन्तत=खण्डशः कुरुत।**

## कृष्
- {प्रकृष्}
- कृष् (कृष=विलेखने)।
- 'सत्कुलीनश्च शूरश्च यश्च सेनां प्रकर्षति' (भा॰आदि॰१३६.३५)। **प्रकर्षति नयति प्रणयतीति वा।** सेनानीर्भवतीत्यर्थः।
- 'तस्मात्त्वं पुरुषव्याघ्र प्रकर्षैतां महाचमूम्' (भा॰कर्ण॰१०.३५)। **उक्तोऽर्थः** ।
- 'स्थानादपीन्दुः कुपितः प्रकर्षेत्' (रा॰३.४३.४२)। **आकृष्याधः पातयेदित्यर्थः।**
- 'एकं तु मम दीनस्य मनो भूयः प्रकर्षति। यदस्याहं प्रियाख्याने न करोमि सदृक प्रियम्' (रा॰५.७०.११)। **मनः प्रकर्षति मनः कदर्थयति चेतस्तुदतीत्यर्थः।**
- 'पश्चात् दर्भानास्तीर्य दक्षिणतः प्राची प्रकर्षेदुत्तरतश्च (खा॰गृ॰१.२.९)। **वस्तारयेदित्याह।**
- 'दशमं पादं प्रथमं प्रकर्षति' (कौ॰सू॰९०)। **अग्रतः प्रसारयति।**
- स तैः प्रकृष्यताकृष्यत च (रा॰५.६१.१९)। **अग्रतोऽकृष्यतेत्याह।**
- 'वेगेन महता नावं प्राकर्षल्लवरणाम्भसि' (भा॰वन॰१८७.४२)। **अग्रेऽवाहयदित्यर्थः।**
- गाण्डीवं च प्रकर्षतः। **प्रकर्षणं धनुरारोपणं भवति।**
- 'आयुः प्रकर्षो भोगाश्च लभ्यन्ते तपसा विभो' (भा॰अनु॰५७.८)। **आयुः प्रकर्ष आयुषो दैर्घ्यम्।**
- 'वपुः प्रकर्षादजयद् गुरुं रघुः' (रघु॰३.३४)। **वपुःप्रकर्षो वपुषः सौष्ठवम्, गुणवत्तरत्वम्।**
- 'वर्णप्रकर्षे सति कर्णिकारं दुनोति निर्गन्धतया स्म चेतः' (कु॰३.२८)। **वर्णप्रकर्षः=वर्णस्यानुत्तमत्वम्।** +++(जालप्रकाशकः - नैतद् युक्तम् उक्तम्।)+++
- 'प्रकर्षगतेन शोकसन्तानेन' (उत्तर॰३)। **प्रकर्षो वृद्धिः।**
- 'प्रकर्षतन्त्रा हि रणे जयश्रीः' (कि॰३.१७)। **प्रकर्षो गुणैर्ज्यायस्त्वम्।**
- 'प्रकर्षणाकर्षणयोरभ्याकर्षविकर्षणैः' (भा॰आदि॰१९०.२५-२६)। **प्रकर्षणं दूरे नोदनमिति नीलकण्ठः।**
- 'गत्वा प्रकृष्टमध्वानम्' (१२.८२)। **प्रकृष्टं दीर्घम्।**
- 'यदा प्रकृष्टा मन्येत सर्वास्तु प्रकृतीर्भृशम्' (मनु॰७.१७०)। **प्रकृष्टा उत्कर्षं गताः, समृद्धिमतीर्बलवतीर्वेति पर्यवसितोऽर्थः।**
- 'इदं तु मम दीनस्य मनो भूयः प्रकर्षति' (रा० ६।१।१२)। **प्रकर्षति=कर्षति कदर्थयति।**
- 'आवयोरपि यत्सङ्गात्पवित्रत्वं प्रकृष्यते' (उत्तर० ७।८)। **प्रकृष्यते वर्धते।**
- 'क्षेत्र प्रकर्षयेदुत्तरैः प्रोष्ठपदैः फाल्गुनीभी रोहिण्या च' (आश्व गृ० २।१०।३)। **प्रकर्षयेत् कृषेदित्येवार्थः।**
- 'प्रतिवक्तुं प्रकृष्टे हि नापकृष्टस्तु शक्नुयात्' (रा० ४।१८।४६)। **वालिन उक्तिरिय रामं प्रति। प्रकृष्टः श्रेयान्। अपकृष्टो जघन्यः।**
- 'उलूखल बुध्नो यूपः प्रकृष्यः' (का० श्रौ० २४।५।२७)। **देशान्तरानयने प्रकृष्यः प्रकर्षणीयः, भूमिसंलग्न एव प्रेरणीय इत्यर्थः।**

## कॄ
- {प्रकॄ}
- कॄ (कॄ-विक्षेपे)।
- 'तानग्नौ प्रकिरेयुः' (श॰ब्रा॰४.४.३.१२)। **प्रक्षिपेयुरित्यर्थः।**
- 'अश्मनस्त्रींस्त्रीन् प्रकिरति' (श॰ब्रा॰४.८.४.३)।
- 'हिरण्यं च सुवर्णं च वासांसि विविधानि च। प्रकिरन्तो जना मार्गे नृपतेरग्रतो ययुः' (रा॰२.७६.१५)।
- 'नाराजके जनपदे बीजमुष्टिः प्रकीर्यते' (रा॰२.६७.९)। **अत्रोदाहृतिषु सर्वत्र प्रशब्दो विशब्दो द्रष्टव्यः। बीजमुष्टिः प्रकीर्यत इति बीजवापमाह।**
- 'कामसञ्जननार्थाय ऋषिपुत्रस्य धीमतः। सर्वतः प्रकिरन्ति स्म ललमाना वराङ्गनाः' (रा॰१.९.१९)॥ **प्रकिरन्ति=वल्गन्ति=नृत्यन्ति।**
- 'विप्रकीर्णं क्वचिच्छत्रं प्रकीर्णकमपि क्वचित्' (शि॰भा॰२१.५४)। चामरं तु प्रकीर्णकमित्यमरः।
- 'बह्वपि स्वेच्छया कामं प्रकीर्णमभिधीयते' (शिशु॰२.७३)। **प्रकीर्णमसम्बद्धमुच्यते। प्रकीर्णा वाक्=व्यामुग्धं वचः।**
- 'प्रकीर्णाम्बरमूर्धजः' (भा॰वन॰२१.२४)। **पर्याकुलकेशी अव्यवस्थितवासाश्च।**
- 'प्रकीर्णः पुष्पाणां हरिचरणयोरञ्जलिरयम्' (वेणी०)। **नानापुष्पप्रचयरचित इत्यर्थः।**
- प्रकीर्णमैथुनम् (भा॰अनु॰१४५.५३ )। **सङ्कीर्णवर्णयोर्मिथुनीभावः।**
- 'प्रकीर्णका विप्रकीर्णाश्च राजन् प्रवालमुक्तातरलाश्च हाराः' (भा० कर्ण० ९४।१९)। **प्रकीर्णकाश्चामराणि।**

## कॄत्
- {प्रकॄत्}
- कॄत् (कॄत-संशब्दने)।
- 'प्रकीर्तितं व्यासमहर्षिणा च' (हरि॰१.१.५)। **प्रकीर्तितं व्याहृतम्।**

## क्लृप्
- {प्रक्लृप्}
- क्लृप् (कृपू-सामर्थ्ये)।
- 'प्र णोऽवनिर्देवकृता दिवा नक्तं च कल्पताम्' (अथर्व॰५.७.३)। **अवनिर्नदी। जातावेकवचनम्। प्रकम्पतां प्रवर्ततां प्रवर्धताम् इत्यर्थः। धात्वर्थ एव प्रशब्देन द्योत्यते।**
- 'कृतार्थोऽहं गमिष्यामि तव चार्थः प्रकल्पते' (रा॰२.३१.२४)। **प्रकल्पते सिध्यति पुरा।**
- 'हस्तकाष्ठे पुरोडाशमवदातुं प्रकल्पतः' (का॰श्रौ॰१.२.३ सूत्रे टीका)। **अवदानार्हे भवत इत्यर्थः। अत्रापि प्रक्लृपिः सामर्थ्यान्नातिरिक्तमाचष्टे।**
- 'पथि यस्तं प्रकल्पयेत्' (भा॰अनु॰४९.२०)। **प्रकल्पयेदिति सङ्गृह्णीतेत्यर्थः।**
- 'मृत्पात्रस्य क्रियायां हि दण्डचक्रादयो यथा। कारणत्वे प्रकल्प्यन्ते' (भा॰अनु॰१.३८)। **प्रकल्प्यन्ते=निर्धार्यन्ते।**
- 'एवं शिवं हैवैनमुपस्पृशन्ति ह हैवैनं कल्पयन्ति' (श॰ब्रा॰१२.५.२.८)।** कल्पयन्ति=अग्रे प्रतिष्ठापयन्ति=अभ्यर्चन्ति।**
- 'प्रकल्पयंश्चन्द्रमा यान्येति (नक्षत्राणि)…अष्टाविंशानि…सहयोगं भजन्तु मे (अथर्व॰१९.८.१-२)। नक्षत्राणां सहायभावमुपयन्नित्यर्थो भाति।
- 'प्रक्लृप्तं हैवास्य स्त्री विजायते' (श॰ब्रा॰१.३.३.६)। **प्रक्लृप्तं सुखमनायासं प्रसूयत इत्यर्थः।**
- द्वारि द्वारि च पौराणां पुष्पभङ्गः प्रकल्पितः। बद्धः, **आसक्तः** ।
- 'अश्रु प्रकल्पितम्' (अमरु॰७३)। **नयनसलिलमुक्तमित्याह।** 'यास्तु मातरः पूर्वं लोकस्यास्य प्रकल्पिताः' (भा॰वन॰)। **प्रकल्पिताः=नियतीकृताः स्थापिताः।**
- 'न त्वां मन्ये मानुषं देवसत्त्वं… न ते तुल्यो विद्यते वाक्प्रकल्पे' (भा॰वन॰१३३.३०)। **वाक्प्रकल्पः प्रकृष्टः संलापः।**

## क्रन्द्
- {प्रक्रन्द्}
- क्रन्द् (क्रदि-आह्वाने रोदने च)।
- **प्रक्रन्दतिरुच्चैरावाहने वर्तते। तथा चर्ग्वेदे प्रयोगः।** 'प्र वः स्प ळ् क्रन्' (५.५९.१)।

## क्रम्
- {प्रक्रम्}
- क्रम् (क्रमु-पादविक्षेपे)।
- 'प्र सोमासः पवमानासो अक्रमुः' (ऋ॰९.३१.१)। **प्राक्रमुः (=प्राक्रमिषुः)=प्राभवन् =प्रास्यन्दन्त।**
- 'प्राक्रमिषमुपसामग्रियेव' (ऋ॰१०.९५.२)** प्राक्रमिषम् = प्रागाम्।**
- 'प्र सप्त सप्त त्रेधा हि चक्रमुः' (आपः) (ऋ॰१०.७५.१)। **प्रसस्यन्दिर इत्यर्थः।**
- 'प्रक्रम त्वं महार्णवम्' (रा॰५.३.७३)। **विक्रमणेन पारयेत्यर्थः।**
- 'यथापरः प्रक्रमते परेषु तथापरे प्रक्रमन्ते परस्मिन्' (भा॰अनु॰११३.१०)। **प्रक्रमन्ते प्रक्रामन्ति व्यवहरन्ति=आचरन्ति।**
- 'तस्मात् प्राङ् प्रक्रामति त्रीन् विक्रमान्' (श॰ब्रा॰३.५.१.१)। **अग्रे प्रसरतीत्यर्थः।**
- 'दग्धान्रथान्महाबाहू रौक्मिणेयः प्रचक्रमे' (हरि॰२.७३.४९)। **अतिचक्रामेत्यर्थः।**
- 'को वा किं वा प्रक्रमते हरिश्रेष्ठो महाबलः' (रा॰५.१.३४)। **प्रारभते, कर्तुमुद्युङ्क्त इत्यर्थः।**
- 'सभां प्रचक्रमे कर्तुम्' (भा॰)। **'प्रचक्रमे निधानाय (=निधातुम्)** ।
- 'शस्त्राणां भरतर्षभ' (भा॰वि॰५.१७)। **प्रचक्रमे=प्रववृते।**
- प्रचक्रमे च प्रतिवक्तुमुत्तरम् (रघु॰३.४७)। **उक्तोऽर्थः।**
- 'उदीराणा उतासीनास्तिष्ठन्तः प्रक्रामन्तः' (अथर्व॰१२.१.२८)। **प्रक्रामन्तः=अग्रे क्रामन्तः।**  **प्रक्रामति आगच्छतीति प्रोपाभ्यां समर्थाभ्याम् इति सूत्रे माधवीयधातुवृत्तौ।**
- 'प्राक्रामत् पथि तस्मिन्नजातश्रमः' (कथा० ४२।२२३)। **प्राक्रामत् अग्रे प्रासरत्।**
- 'पित्रोश्च पूजनं कृत्वा प्रक्रान्तिं च करोति यः' (शिवपु० २।४।१९।३९)। **प्रक्रान्तिः=परिक्रमः। पर्यर्थे प्रः। अन्यत्र दुर्लभः प्रयोगः।**

## क्रीड्
- {प्रक्रीड्}
- कीड् (क्रीड्-विहारे)।
- 'यद् दिद्यवः पृतनासु प्रक्रीडान्' (ऋ॰४.४१.११)। **प्रक्रीडन्ति विहरन्ति, खेलन्ति।**
- यैरिन्द्रः प्रक्रीडते पद्घोषैश्छायया सह (अथर्व॰५.२१.८)। **आत्मानं विनोदयतीत्यर्थः।**
- 'प्रक्रीडितुं सिंहशिशुं बलात्कारेण कर्षति (शा॰७)।

## क्रुश्
- {प्रक्रुश्}
- क्रुश् (क्रुश-आह्वाने रोदने च)।
- 'प्राक्रोशन् भैरवं शिवाः' (भा॰सभा॰)। **प्रकृष्टमवाश्यन्तेत्यर्थः। उच्चैररुवन्।**
- प्रचुक्रुशुर्महात्मानो हृष्टरूपाः (रा॰४.२५.३५)। **उक्तोऽर्थः।**
- 'प्राक्रोशदुच्चैः सन्त्रस्ता महाराजेति नैषधम्' (भा॰वन॰६३.२)। **आह्वयदित्यर्थः।**

## क्षर्
- {प्रक्षर्}
- क्षर् (क्षर-ईषच्चलने)।
- 'प्रास्य धारा अक्षरन्' (ऋ॰९.२९.१ )। **प्रावहन्नित्यर्थः। प्रक्षर इति वाजिनो वारणस्य वा लोहमयः कवचो भवतीत्याभिधानिकाः।**

## क्षल्
- {प्रक्षल्}
- क्षल् (क्षल-शौचकर्मणि)।
- 'प्रक्षाल्य पाणी' (श॰ब्रा॰१२.५.२.५)।
- 'प्रक्षालनाद्धि पङ्कस्य दूरादस्पर्शनं वरम्' (हित॰१.१८५)। **उभयत्र प्रशब्देन नार्थः।**

## क्षि
- {प्रक्षि}
- क्षि (क्षि-क्षये)।
- **लोके प्रायेणाकर्मकोऽयम्। वेदे तु सकर्मको दृष्टः। सकर्मकत्वे दिवादिर्न।**
- 'द्विभागधनमादाय प्रक्षिणात्यवर्त्या' (अथर्व॰१२.२.३-५)।
- 'सपत्नान् प्रक्षिणीहि' (अथर्व॰१०.३.१५)। **नाशयोत्सादयेत्यर्थः।**
- 'उपलप्रक्षिणी नना' (ऋ॰९.११२.३)। **उपलेन पेषणकरीत्यर्थः।**  **प्रक्षीणमिदं देवदत्तस्य। इह देवदत्तश्चिक्षाय। अयं देवदत्तक्षयस्य प्रदेश इत्यर्थः।**

## क्षिप्
- {प्रक्षिप्}
- क्षिप् (क्षिप-प्रेरणे)।
- 'शरान्दीप्तान् प्रचिक्षेप सुते मम' (भा॰)।
- 'नामेध्यं प्रक्षिपेदग्नौ' (मनु॰४.५३)।
- 'पण्येपु प्रक्षिपन् हीनम्' (याज्ञ॰२.२४५)। **क्रव्येषु निकृष्टं सम्मिश्रयन्नित्यर्थः।**
- 'क्षारं क्षते प्रक्षिपन्' (मृच्छ॰)।
- 'मत्स्यमांसखण्डानि नकुलविवरद्वारात्सर्पकोटरं यावत् प्रक्षिप' (पञ्चत॰) **निधेहीत्यर्थः।**
- 'नित्यमाम्रेडिते डाचीतिवार्तिकदर्शनात्सूत्रे कैश्चित्प्रक्षिप्तम्' (पा॰६.१.१०० इत्यत्र कैयटः)।
- क्वचिद् ग्रन्थान् प्रक्षिपन्ति क्वचिदन्तरितानपि। कुर्युः क्वचिच्च व्यत्यासं प्रमादात्क्वचिदन्यथा॥ इति महाभारततात्पर्यनिर्णयोपक्रमे मध्वाचार्यः। **अत्र प्रक्षेपो मूलेऽविद्यमानस्य स्वकपोलकल्पितस्य ग्रन्थस्यासङ्ग उच्यते। चरके प्रक्षेपः** क्वथ्यमानायामोषधौ द्रव्यान्तरस्य योगमाह।
- 'चतुष्पथगदायुद्धे' (भा॰आदि॰६८.१२)। अत्र चत्वारः प्रक्षेपविक्षेपपरिक्षेपाभिक्षेपाख्याः पन्थानो यस्य तद्गदायुद्धम्।
- प्रक्षेपो दूरस्थे शत्रौ त्याग इति नीलकण्ठः।

## क्षुद्
- {प्रक्षुद्}
- क्षुद् (क्षुदिर्-सम्पेषणे)।
- 'मित्रघ्नस्य प्रचुक्षोद गदयाऽङ्गम्' (भट्टि॰१४.३३)। **सम्पिपेजेत्यर्थः। इह प्रेणनार्थः॥**
- 'स्त्रीवाक्याङ्कुशप्रक्षुण्णा' (पञ्चत॰२.१५०)। **प्रक्षुण्णा=विक्षता। विद्धा वेत्यर्थः।**

## क्षुभ्
- {प्रक्षुभ्}
- क्षुभ् (क्षुभ-सञ्चलने)।
- **अत्र सञ्चलनेन प्रकृतिविपर्यासो मन्थनं चाभिप्रयते इति व्याख्यातारः। गणत्रयपठित एष धातुः सर्वत्राकर्मकः।**
- 'सागरश्च प्रचुक्षुभे' (रा॰६.७.१५)।
- 'प्राक्षुभन् कुलपर्वताः' (भट्टि॰१५.२५)। **प्रशब्दः प्रकर्षस्य द्योतकः।**

## ख्या
- {प्रख्या}
- ख्या (ख्या-प्रकथने, चक्षिङ आदेशो वा)।
- 'प्रेमन्धः (प्र ईम् अन्धः)
- 'ख्यत्' (ऋ॰८.६८.२)। **अडभावश्छान्दसः।**  **लुङि रूपम्। पश्यतीत्यर्थः।**
- 'मन्दं प्रख्यायमानेन रूपेणाप्रतिमेन सा' (भा॰३.६७.८, रा॰५.१८.४)। इदमिदमिति, इदं तदिति वा कथञ्चिदूह्यमानेनेत्यर्थः। न हि पञ्चाला वरणा इति योगः सम्बन्धः प्रख्यायते।
- 'लुब्योगाप्रख्यानात्' (पा०१.२.५४) इति सूत्रे काशिका।
- 'यस्तु देवमनुप्येषु प्रख्यातः सहजैर्गुणैः' (भा॰वन॰४५.७)। **प्रसिद्ध इत्यर्थः।**
- 'चित्तं हि प्रख्याप्रवृत्तिस्थितिशीलत्वात् त्रिगुणम्' (१.२ यो॰सू॰भा॰)। **प्रख्या दर्शनं विवक्षितम्।**
- 'ज्ञानमुत्पद्यते पुंसां क्षयात्पापस्य कर्मणः। यथादर्शतले प्रख्ये पश्यत्यात्मानमात्मना' (भा॰शां॰२०४.८)। **प्रख्ये निःश्वासेन मालिन्येन वाऽनुपहते विशुद्धे।**
- 'तस्यास्तदद्भुतप्रख्यं श्रुत्वा हर्षमुपागतः (रा॰७.८९.७)।
- 'फेनप्रख्यः कथं नाशं मर्त्यलोको न यास्यति' (याज॰३.१०)।
- 'प्रज्ञाचक्षुरवेक्ष्यमाणतिमिरप्रस्याः किलाकीर्तयः (नै॰१२.१०६)। **इह सर्वत्र प्रख्यशब्दः सदृशेऽर्थे वर्तते।**
- 'अद्य चामीकरप्रख्यं प्रवेक्ष्यामि हुताशनम्' (भा॰वन॰७३.११)। **चामीकरप्रख्यं हेमवद् भास्वरम्।**
- 'अप्रख्यातिमियां राजन् सर्वतः पर्वतैश्चितः' (भा॰वन॰२२.१२)। **अप्रख्यातिरदर्शनम्।**
- 'प्रख्यायते कथ्यते प्रकाश्यते बुद्धे र्विषयतामापाद्यत इति यावत्' (पा० १।२।५४ सूत्रे न्यासे)।
- 'अभिध्या ऽप्रख्यता चैव सर्व लोभात् प्रवर्तते' (भा० शां० १५८।५)। **अप्रख्यता ऽपकीर्तिः।**

## गण्
- {प्रगण्}
- गण् (गण-सङ्ख्याने)।
- 'ततः प्रगणयामासुः कस्य वारोद्य भोजने' (भा॰आदि॰)।

## गम्
- {प्रगम्}
- गम् (गम्लृ-गतौ)।
- 'यथोपदिष्टेन पथा महर्षिणा प्रजग्मतुः पञ्चवटीं समाहितौ' (रा॰३.१३.२५)। **प्रजग्मतुः=प्रचक्रमतुः=प्रतस्थाते।**
- 'तदाश्रमपदं द्रष्टुं प्रजग्मुः' (रा॰१.९.३०)। **प्रजग्मुः=प्रययुः।**
- 'विश्वान्यश्विना युवं प्र धीतान्यगच्छतम्' (ऋ॰८.८.१०)। **प्रागच्छतम्=अधारयतम्।**
- प्रज्ञुः प्रगतजानुक इत्यमरः। **प्रशब्दो विप्रकर्षे।**  **प्रगते विप्रकृष्टे विरले विश्लिष्टे जानुनी अष्ठीवन्तौ यस्य सः।**
- 'प्रसम्भ्यां जानुनो ज्ञुः' इति जानुनो ज्ञुरादेशः।
- 'ततः स्तुता देववरैर्मृगेन्द्रमारुह्य देवी प्रगता वनाढ्यम्।' (विन्ध्यम्) (वामनपु० १८।२१)। **प्रगता प्रस्थिता।**

## गर्ज्
- {प्रगर्ज्}
- गर्ज् (गर्ज-शब्दे)।
'निरभ्रमेव चाकाशं प्रजगर्ज महास्वनम्' (भा॰आदि॰३०.३६)। **स्तनितुं (स्तनयितुम्)। प्रचक्रमे। प्रशब्द आदिकर्मणि द्रष्टव्यः।**

## गाह्
- {प्रगाह्}
- गाह् (गाहू-विलोडने)।
- 'अपः प्रगाह्य तिष्ठन्तोऽवभृथेन चरन्ति' (आप॰श्री॰८.२.७२७)। **प्रगाह्य=अन्तः प्रविश्य।**
- 'प्र यः पुरूणि गाहते तक्षद् वनेव शोचिषा (ऋ॰१.१२७.४)। **उभयत्र प्रशब्देन नार्थः। अर्थोपजनाभावात्।**

## गुर्
- {प्रगुर्}
- गुर् (गुरी-उद्यमने)।
- 'प्र मन्दयुर्मनां गूर्त होता भरते मर्यो मिथूना यजत्रः' (ऋ॰१.१७३.२)। **अत्र प्रपूर्वो गुरतिरुच्चैरभिसम्बोधने वर्तते। प्रगूर्त इति सम्बुद्धिः। हे उद्गुर्णेन्द्र इति सायणः। यथा तु संस्कृतशार्मण्यकोषकारौ पश्यतस्तथा प्रगूर्त इति पुरुहूतमाह। गूर्त इति च्छान्दसं रूपं गूर्ण इति तु भाषायाम्।**

## गॄ
- {प्रगॄ}
- गॄ (गॄ-शब्दे)।
- 'प्र मित्रे धाम वरुणे गृणान्तः' (ऋ॰१.१५२.५)। **प्रगृणन्त उद्घोषयन्तः संशब्दयन्तः कीर्तयन्त इत्यर्थः।**

## गै
- {प्रगै}
- गै (कै गै-शब्दे)।
- 'प्र व इन्द्राय मादनं गायन' (ऋ॰७.३१.१)। **मदकरैर्गातैः कीर्तयतेत्यर्थः।**
- 'प्र गायत्रा अगामिषुः (ऋ॰८.१.७)। **प्रागासिषुः प्रतिध्वनिता बभूवुः।**
- 'अनाद्यो ह्यमध्यस्तथा चाप्यनन्तः प्रगीतोऽहमीशो विभुः' (भा॰शां॰१४२.९०)। **प्रगीतः प्रकीर्तितः संशब्दितः।**
- 'पुम्भिः स्त्रीभिश्च सङ्घुष्टः प्रगीत इव चाभवद् (गिरिः)' (भा॰आश्व॰५९.८)। **गीतिबहुलः, गानप्रचुर इत्यर्थः।**
- 'यथा मे रुदितैरेवं प्रगीतेव पूरी भवेत्' (रा॰५.२६.३९)। **प्रगीता आक्रोष्टुमारब्धा। प्रशब्द आदिकर्मणि। अनुपचरितो धात्वर्थः।**

## गृध्
- {प्रगृध्}
- गध् (गृधु अभिकाङ्क्षायाम्)।
- 'पर्णं न वेरनु वाति प्रगर्धिनः' (तै० सं० १।७।८)। **प्रगर्धिनः=अवधिं (काष्ठाम्) प्राप्तुं काङ्क्षतो ऽस्याश्वस्य।**

## ग्रह्
- {प्रग्रह्}
- ग्रह् (ग्रह-उपादाने)।
- 'अग्निमूर्ध्वं प्राञ्चं प्रगृह्णाति' (श॰ब्रा॰६.४.३.१०)। **धत्त इत्यर्थः।**
- 'स (प्रजापतिः)। आत्मनो वपामुदखिदत्। तामग्नौ प्रागृह्णात्' (तै॰सं॰२.१.१.४)। **प्राक्षिपदित्यर्थः।**
- 'तस्मै देवा एतां धारां प्रागृह्णन्' (श॰ब्रा॰९.३.२.१)। **निरवपन्नित्यर्थः।** 'यावन्न चरणौ भ्रातुः… शिरसा प्रग्रहीष्यामि' (रा॰२.९९.७)। **संस्प्रक्ष्यामीत्यर्थः।**
- 'ऋत्विक्पुरोहिताचार्यान् सत्कृत्यानवमन्य च। यदा सम्यक् प्रगृह्णाति स राज्ञो धर्म उच्यते' (भा॰शां॰९१.४३)॥ **प्रगृह्णाति=अनुगृह्णाति=परिगृह्णाति=परिपालयति।**
- 'तेन हि प्रगृह्यन्तां वाजिनः' (शा॰१)। **प्रग्रहेषु गृह्यन्तां संयम्यन्ताम् इत्यर्थः। क्वचित्तेन हि प्रगृह्यन्तामभीषव इति पाठः। इह प्रशब्दोऽनर्थकः।**
- 'क्रियतामस्माकमनुनयप्रग्रहः' ( चारु॰१)। **प्रग्रहः परिग्रहः स्वीकारः।**
- प्रग्रहोपग्रहौ वन्द्याम् इत्यमरः। **प्रग्रह इत्यपराधस्य हेतोः संयत उच्यते। प्रग्रहो वन्दी भवति। वन्दीति पुंव्यक्तावपि स्त्रियाम्।**
- 'सर्वे कवचप्रग्रहे रताः' (हरि॰)। **कवचबन्धने कचग्रहणे वा लग्नाः** ।
- 'साञ्जलिप्रग्रहमेनमुवाच' (अवदा॰जा॰६)। **साञ्जलिबन्धमित्यर्थः।** 'केचिदञ्जलिप्रग्रहपुरःसरं मार्गमस्यावृत्य समवातिष्ठन्त' (अवदा॰श्रेष्ठिजा॰)।
- 'ततो जगौ परमं जप्यं साञ्जलिप्रग्रहः प्रभुः (भा॰शां॰३४७.३७)
- 'साञ्जलिप्रग्रहा देवी रौहिणेयमुपस्थिता' (हरि॰२.४१.१६)।
- न हि मुच्यते कश्चित्कथञ्चित्प्रग्रहं गतः। गजो वा महिषो वाऽपि षष्ठे काले नरोत्तम (भा॰वन॰१८०.१६)॥
- 'प्रग्रहो देवदत्तस्य' (पा॰३.३.५२ सू॰काशिका)। **अत्र साञ्जलीत्यादिषूदाहृतिषु सर्वत्र प्रग्रहो बन्धं वक्ति।**
- तुलाप्रग्रहेण प्रचरन्ति वणिजः। **तुलाप्रग्रहस्तुलासूत्रम्** । **धृताः** प्रग्रहाः।
- 'अवतरत्वायुष्मान्' (शा॰१)। **प्रग्रहाः=रश्मयः=अभीषवः=वल्गाः।**
- 'पाञ्चाल्यप्रग्रहो द्रोणं सर्वतः समवारयत्' (भा॰द्रोण॰९.२५)। **पाञ्चाल्यो बन्धनरज्जुर्यस्य स इति नीलकण्ठः।**
- 'स्रुग्बाहमात्री विज्ञेया वृत्तस्तु प्रग्रहस्तयोः' (कर्मप्रदीपे)। **प्रग्रहो दण्डः।**
- 'तामार्यगणसम्पूर्णां भरतप्रग्रहां सभाम्' (रा॰२.८२.१)। **भरतप्रग्रहामिति समस्तमेकं पदमिति संस्कृतशार्मण्यकोषः।**  **तथा च भरतः प्रग्रहो नेता नायको यस्यास्तां भरतनायकाम् इत्यर्थः। प्रग्रहशब्दो नेतृवचन इतीहैवाधस्ताद् वक्ष्यते। तिलककारो रामस्तु भरतः प्रग्रहामिति व्यासेन पठति। प्रकृष्टैर्वसिष्ठादिभिग्रहः परिग्रहोऽधिष्ठानं यस्याम् इति क्लिष्टं च कल्पयति।**
- 'असाधुनिग्रहरतः साधूनां प्रग्रहे रतः' (भा॰शां॰२१.१४)। **प्रग्रहे=सङ्ग्रहे।**
- 'अपराधं सहेताल्पं तृप्येदल्पेऽपि चोदये। महोपकारं चाध्यक्षं प्रग्रहेणाभिपूजयेत्' (को॰अ॰२.७.२५)। **प्रग्रहेण=अनुग्रहेण पारितोषिकेरण द्रव्यदानेन। प्रग्रहेण प्रकृष्टग्रहणेन यावज्जीवं परिग्रहेणेति तु गणपतिः।**
- 'को मां प्रियमिवातिथिम्। भोजयिष्यत्यकर्मण्यमप्रग्रहमनायकम्' (रा॰२.३.३३)। **अप्रग्रहं नीवारादिसङ्ग्रहरहितमिति तिलकः।**  **यष्टिग्रहणपूर्वकमार्गप्रदर्शकरहितमिति तु कतकः।**
- 'यः प्रग्रहानुग्रहयोर्यथान्यायं विचक्षणः' (रा॰२.६४.३४)। **इह प्रग्रहो निग्रहं नियन्त्रणमाह।**
- 'राजोपजीविनां प्रग्रहप्रदेशभोगपरिहारभक्तवेतनलाभम्' (कौ॰अ॰२.७.२५)। **प्रग्रहः=पूजा। मन्त्रिपुरोहितादीन् प्रति प्रत्युद्गमनबहुमान इति गणपतिः।** '
- 'मेढीभूतः स्वयं राजन्निग्रहे प्रग्रहे भवान्' (भा॰वन॰१०.१६)। **प्रग्रहोऽनुग्रहः।**
- 'विनिग्रहप्रग्रहयोः प्रवृत्तिर्धर्मोपरोधं न चकार तस्य' (प्रवदा॰मैत्री॰३)। **प्रग्रहो बन्धनम्। अनुग्रह इति कश्चित्।**
- 'निग्रहेण च पापानां साधूनां प्रग्रहेण च' (भा॰शां॰३४९.३४)। **प्रग्रहेण=अनुग्रहेण।**
- 'असतां प्रग्रहो यत्र सतां चैव विमानना। दण्डो दैवकृतस्तत्र मद्यः पतति दारुणः' (कूर्म॰पु॰पूर्व॰१५.२७)। **प्रग्रहः सभाजनं सत्क्रिया स्वागतव्याहारः।**
- 'अतिथिप्रग्रहरतस्तथाभ्यागतपूजकः' (भा॰अनु॰१४२.२७)। **प्रग्रहः सत्कारः।**
- 'धर्मशास्त्रातिगो मूढो दुरामा प्रग्रहं गतः' (भा॰उ॰९२.३)। **प्रग्रहो निर्बन्धः प्रत्यभिनिवेशः।**
- दौष्कुले वा विशेषेण कथञ्चित् प्रग्रहं गताः। बालभावाद् विकुर्वन्ति प्रायशः प्रमदाः शुभे (भा॰वन॰३०३.२६)॥ **प्रग्रहो निर्बन्ध इति नीलकण्ठः।**  **प्रग्रहं गताः साध्वाचरिता मित्रवत्सत्कृता इति संस्कृतशार्मण्यकोषः।**
- 'सोऽस्माकं वैरपुरुषो दुर्मतिः प्रग्रहं गतः' (भा॰शां॰७.३३)। **प्रग्रहो बन्धनम्।**
- 'निग्रहे प्रग्रहे सम्यक यदा राजा प्रवर्तते' (भा॰वन॰१५०.४०)। **प्रग्रहोऽनुग्रहः।**
- 'तयोरथ भुजाधातान्निग्रहप्रग्रहात्तथा। आसीत्सुभीमः सम्पातो वज्रपर्वतयोरिव' (सभा॰२३.२३)॥ **प्रग्रहः शत्रोरुत्तानपातनार्थं पादाकर्षणमिति नीलकण्ठः। निग्रहान्निर्मोक्ष इति तु संस्कृतशार्मण्यकोषः।**
- 'तयो राजन् भुजाघातनिग्रहप्रग्रहास्तथा' (भा॰द्रोण॰१४२.४२)। **प्रग्रहो गलहरतक इति नील॰।**
- 'तानि रत्नौघक्लृप्तानि समानुप्रग्रहाणि च' (हरि॰२.२९.७)। **प्रग्रहः पताका। सानुरुपरिदेशः।**
- 'प्रग्रहः सूर्यचन्द्रयोरुपराग' इति सूर्यमिद्धान्ते (४.१४)।
- 'प्रमाणं सर्वभूतेषु प्रग्रहं च भविष्यसि' (भा॰शां॰१०५.७)। **प्रग्रहो नायकः। नीलकण्ठस्तु प्रग्रहो भुजत्वं (भुजभावम्) इत्येवं विवृणोति।**  **मेदिनीं च प्रमाणमुदाहरति— प्रग्रहस्तु तुलासूत्रे वन्द्यां नियमने भुज इति। कोषप्रमितोऽप्ययमर्थः प्रकृते नातीव संश्लिष्यति।**
- 'प्रमाणं मर्वभूतानां प्रग्रहाश्च भविष्यथ' (भा॰अनु॰३५.६)। **प्रग्रहा वल्गा इव।**
- 'हलायुधप्रग्रहणा (सेना) (भा॰वन॰१८३.३३)। **हलायुधः प्रग्रहणो नायको यस्या इत्यर्थो भाति।**
- 'प्रमाणं सर्वभूतेषु गत्वा प्रग्रहणं महत्' (भा॰शां॰१०५.१०)। **प्रग्रहणमादरः।**
- यथा हि रश्मयोऽश्वस्य द्विरदस्याङ्कुशो यथा। नरेन्द्रधर्मो लोकस्य तथा प्रग्रहणं मतम् (भा॰शां॰५६.५)॥ **अत्र तु प्रग्रहणं नियन्त्रणमिति मुक्तसंशयम्।**
- 'दीनानुकम्पी धर्मज्ञो नित्यं प्रग्रहवाञ्छुचिः' (रा॰२.१.१५)। **प्रग्रहो दुष्टनिग्रह इन्द्रियनिग्रहश्च।**
- 'प्रग्राहं शंसति' (ऐ॰ब्रा॰६.३२)। **विसन्धीनि पदान्युच्चारयति। प्रशब्दो विश्लेषे पृथक्करणे वर्तते।**
- 'प्लुतप्रगृह्या अचि नित्यम्' (पा॰६.१.१.१२५)। **अत्राप्ययमेवार्थः।**
- 'प्रगृह्य पाणी देवान् पूजयन्ति'। (नि॰२.२६.१)। **प्रगृह्य=बद्ध्वा।**  **अयमेवार्थः (शां॰श्रौ॰१.६.१०) इत्यत्र।**
- 'प्रगृह्य बाहून् क्रोशन्त्यः' (भा॰स्त्री॰१०.१२)। **प्रगृह्य=उद्यम्य।**  **एवमर्थेऽस्य प्रगृह्यशब्दस्य बहुशः प्रयोगः।** तथा चोदाहरणानि–
- 'प्रगृह्य बाहू गर्जन्ती प्रविवेश महावनम्' (रा॰३.१८.२४)।
- 'प्रगृह्य रुचिरं बाहुमिदं वचनमब्रवीत्' (सभा॰६८.२६)।
- 'प्रगृह्य बाहून् क्रोशेत भग्ना भग्नाः परे इति' (भा॰शां॰१००.४८)।
- 'उद्यन्मेघस्वनः काले प्रगृह्य विपुलं भुजम्' (भा॰उ॰९१.१६)।
- 'ततश्च तं बली भीष्मः प्रगृह्य विपुलं भुजम्' (भा॰अनु॰१६७.२५)।
- 'एवमुक्त्वा ततो बाहुं प्रगृह्य पुरुषादकः' (भा॰आदि॰१५३.३८)।
- 'प्रगृह्य बाहू व्यलपन्ननाथवत्' (रा॰२.६५.२९)। **अत्र तु प्रग्रह्येत्यभिहृत्येत्यनेन समानाभिधेयम्।**
- 'प्रगृह्य दन्ताविव नागराजः' (भा॰वि॰५४.१९)। **प्रगृह्य=आग्रहेण।**
- 'प्रगृह्य वेगं न्यपतज्जवेन' (भा॰वि॰५४.२१)। **प्रगृह्य=स्वीकृत्य, आस्थाय।**
- 'प्रगृहीताञ्जलिः किञ्चित्तस्माद् देशादपाक्रमत्' (रा॰२.१४.५८)। **प्रगृहीताञ्जलिः=बद्धाञ्जलिः।**
- 'तेषामञ्जलिपद्मानि प्रगृहीतानि सर्वशः' (रा॰२.३.१)। **प्रगृहीतानि शिरसा निबद्धानि।**
- 'प्रगृहीनस्तु योऽमात्यो निगृहीतस्त्वकारणैः' (भा॰वि॰४.४०)। **प्रगृहीतः प्रकृष्टतया दानमानादिना गृहीतः।**
- 'तस्माद्राजा प्रगृहीतः प्रजासु' (भा॰शां॰१२०.४४)। **प्रगृहीतः स्निग्धः।**
- 'यथाज्यं प्रगृहीतमालुम्पेत् स्रुचो अग्नये' (अथर्व॰१२.४.३४)। **प्रगृहीतं पृथग् गृहीतम्।**
- 'यया तस्येदं चर्म प्रगृहीतम्' (अवदा॰जा॰२३)। **अपनीय वियोज्य गृहीतमित्यर्थः।**
- 'रश्मीञ्शमीकतनयो मातलिः प्रग्रहीष्यति' (वामन पु० ६९।१४७)। **प्रग्रहीष्यति ग्रहीष्यति। सारथ्यं करिष्यतीत्यर्थः।**
- 'तस्माद्राजा न प्रगृह्णीत लुब्धम्' (भा० शां० १२०।४८)। **न प्रगृह्णीत न सङ्गृह्णीत, नात्मीयं कुर्यात्, न तत्र स्निह्येत्।**
- 'प्रगृहीतायुधस्येह मृत्योरिव महामृधे' (रा० ६।६७।१०७)। **प्रशब्दोऽत्र नान्तरमर्थे करोति।**
- 'तान्यञ्जलिसहस्राणि प्रगृहीतानि नागरैः। व्याकोशानीव पद्मानि ददर्श भरताग्रजः' (रा० ६।१२७।५२)॥ **प्रगृहीतानि बद्धानि।**
- 'उत्पत्य च प्रगृह्योच्चैर्देवीं गगनमास्थितः' (दुर्गा० १०।१८)। **प्रगृह्य=उद्यम्य।**
- 'ततो विलप्य विरता भर्तुः पादौ प्रगृह्य सा' (भा० आश्व० ८०।१९)। **प्रगृह्य=उपसंगृह्य निपीड्य।**
- 'प्रगृह्य शिरसा पात्रीम्' (रा० २।६।२)। **प्रगृह्य धृत्वा।**
- 'इत्युक्तः कैकयीपुत्रः काकुत्स्थेन महात्मना प्रगृह्य…' (रा० २।१०४।४)। **प्रगृह्य गाढं परिष्वज्य।**
- 'यः प्रग्रहानुग्रहयोर्यथान्यायं विचक्षणः' (रा० २।१।२५)। **अयं पुस्तकेत्र धृतपूर्वः। प्रग्रहो नियन्त्रणमिति यन्निरदेशि तन्न सम्यक्। प्रग्रहो बाहुलकेन परिग्रहं परिपालनं तद्रूपमनुग्रहं वाह। आह चात्र महेश्वरतीर्थष्टीकाकारः-- प्रथममात्मीयत्वेन परिग्रहः प्रग्रहः। परिगृहीतस्य नैरन्तर्योणानुवर्तनमनुग्रह इति। गोविन्दराजोपि तथा व्याकरोति।**
- 'महोपकारं चाध्यक्षं प्रग्रहेणाभिपूजयेत्' (कौ० अ० २।७।४१)। **प्रग्रहोऽनुग्रहः।**
- 'नृपेष्वथ प्रनष्टेषु तदा त्वप्रग्रहाः प्रजाः।' (हरि० १।४१।६७)। **अप्रग्रहा अनायकाः।**
- 'सत्सङ्ग्रहप्रग्रहणे' (रा० २।१।२६)। **सत सङ्ग्रहे स्वीकारे प्रग्रहणे परिपालने च। समाहारद्वन्द्वः।**
- 'प्रग्रहणान्ते धूम्रः खण्डग्रहणे शशी भवति कृष्णः' (आर्य० ४।४६)। **प्रग्रहणं प्रारम्भो ग्रहणस्य।**
- 'साञ्जलिप्रग्रहाः स्थिताः' (मात्स्यपु० १३७।१०)। **साञ्जलिप्रग्रहाः साञ्जलिबन्धाः।**

## ग्लै
- {प्रग्लै}
- ग्लै (ग्लै-हर्षक्षये)।
- 'प्रग्लायति' (भट्टि॰६.१३)। **ग्लानि म्लानिमाप्नोतीत्यर्थः।**

## घट्
- {प्रघट्}
- घट् (घट-चेष्टायाम्)।
- 'को वा विश्वजनीनेषु कर्मसु प्राघटिष्यत' (भट्टि॰२१.१७)। **सर्वात्मनाऽयतिष्यत उदयोक्ष्यत उदयंस्यत।**
- 'ततः प्रजघटे युद्धम्' (भट्टि॰१४.७७)। **आरब्धमभूदित्यर्थः।**

## चक्ष्
- {प्रचक्ष्}
- चक्ष् (चक्षिङ्-व्यक्तायां वाचि)।
- 'एतत् प्रचक्ष्व मे' (भा॰आदि॰)। **प्रचक्ष्व=आख्याहि उपवर्णय।**
- 'नैव दारुणतामेके सज्वालायाः (शिवायाः) प्रचक्षते' (व॰बृ॰सं॰९०.६)। **आहुः, मन्यन्त इति तात्पर्यार्थः।**
- 'क्रोधोद्भवानि च त्रीणि व्यसनानि प्रचक्षते' (रा॰३.१३.३)। **उक्तोऽर्थः।**
- 'तं देवनिर्मितं देशं ब्रह्मावर्तं प्रचक्षते' (मनु॰२.१७.५९)। **ब्रह्मावर्तनाम्ना कोर्तयन्ति।**

## चर्
- {प्रचर्}
- चर् (चर-गतिभक्षणयोः)।
- 'दिवः स्पशः प्रचरन्तीदम्' (अथर्व॰४.१६.४)। **प्राप्य सञ्चरन्तीत्यर्थः।**
- 'ये तीर्थानि प्रचरन्ति सृकाहस्ता निषङ्गिणः' (वा॰सं॰१६.६१)। **पर्यटन्तीत्यर्थः।**
- 'नैशानि सर्वभूतानि प्रचरन्ति ततस्ततः' (रा॰१.३४.१८)। **प्रचरन्ति=परिक्रामन्ति।**
- 'प्रचारयेत् मन्त्रविदः कार्यद्वारेषु नकधा' (का॰नी॰सा॰१२.३८)। **प्रवर्तयेदित्यर्थः।**
- 'ग्रामे शुचीनि प्रचरन् कुलानि भरतर्षभ' (भा॰वन॰२०६.७)। **प्रचरन् पर्यटन्।**
- 'कार्येणोर्वीप्रचारिणः' (वि॰पु॰४.२५.२)। **उर्वीप्रचारिणः=भूभ्रमणशीलाः।**
- 'गुणप्रचारिणी बुद्धिर्हुताशन इवेन्धने' (भा॰शां०२०५.२९)। **गुणेषु प्रचरणशीला गुणेष्वाविर्भाववती।**
- 'तस्यास्तीर्थं प्रचरितं प्रकामं प्रेक्ष्य राघवः' (रा॰२.५५.५)। **प्रचरितं गमनागमनाभ्यामतिक्षण्णम्।**
- 'शान्तमृगप्रचारं (काननम)' (कु॰३.४२)। **प्रचारः सञ्चारः पर्यटनम्।** 'यावत्स्थास्यन्ति गिरयः सरितश्च महीतले। तावद्रामायणकथा लोकेषु प्रचरिष्यति' (रा॰१.२.३६)॥
- 'तिष्ठन्ति जीवाः प्रचरन्ति चान्ये' (भा॰शां॰२८०.३०)। **केचित्स्थावरा भूत्वाऽऽसतेऽपरे जङ्गमा भवन्तीत्यर्थः।**
- 'गवां प्रचारेष्वासीनम्' (भा॰आदि॰४०.१७)। **गोष्ठो गवादनी गोचरः प्रचार इति पर्यायाः।**
- 'ग्राम्येच्छया गोप्रचारो भूमी राजवशेन वा' (याज्ञ॰२.१६६)। **गोप्रचारो गवादीनां प्रचारमार्गः।**
- 'योगक्षेमं प्रचारं च न विभाज्यं प्रचक्षते' (मनु॰९.२१९)।
- 'प्रचारे चावघोषयेत्' (कौ॰अ॰२.८.२६)। **प्रचारो जनपद इति गणपतिः।**
- 'प्रचारं स तु सङ्गृह्य' (रा॰९.३५.४९)। **प्रचारः=सञ्चारः।**
- 'लोहितोष्णीषा ऋत्विजः प्रचरन्ति ( **=कर्मारभन्ते** )।
- मानुवोचो मा प्र चारीः (ऐ॰ब्रा॰३.२)। **मा स्म प्रधृतः, प्रवृत्तिं मा स्म करोरित्यर्थः।**
- 'स्वधर्मं प्रचरिष्यन्ति दण्डकेषु महर्षयः' (रा०३.३०.३७)। **आचरिष्यन्ति अनुष्ठास्यन्ति।**
- 'दृष्टधर्मप्रचारा' (स्वप्न॰१.५)। **प्रचारोऽनुष्ठानम्।**
- 'समाहितः प्रचरेद् दुश्चरं यो गार्हस्थ्यधर्मं मनिधर्मजुष्टम्' (भा॰शां॰६१.१०)। **प्रचरेत्=अनुतिष्ठेत्।**
- 'अथाध्वर्युरेव कायेन। एककपालेन पुरोडाशेन प्रचरति' (श॰ब्रा॰२.५.२.३९)। **प्रचरति=प्रवर्तते, अनुष्ठानपरो भवति।**
- 'मिथ्या प्रचरतां तात बाह्येष्वभ्यन्तरेषु च' (भा॰उ॰९५.८)। **प्रचरतां व्यवहरताम् इत्यनर्थान्तरम्।**
- 'औरसीं भगिनीं वाऽपि भार्यां वाऽप्यनजस्य च। प्रचरेन्नरः कामात्तस्य दण्डो वधः स्मतः' (रा॰४.१८.२२-२३)॥ **प्रचरेत्=प्रकुर्यात्, दूषयेत्, परामृशेत्।**
- 'पुरा प्रचरितोः' (गो॰ब्रा॰)। **अध्वर्योः कृत्योपक्रमात्पुरा।**
- 'स वै प्रचारः पश्यतो ब्राह्मणस्य' (भा॰शां॰१५१.१)। **प्रचारो व्यवहारः।**
- 'धर्मार्थौ पृष्ठतः कृत्वा प्रचरन्ति नशंसवत् (भा॰उ॰९५.९)। **प्रचरन्ति=आचरन्ति।**
- 'तेनोपांशु प्रचरति' (तै० ब्रा० १।३।१।५)। **प्रचरति अनुतिष्ठति।**
- 'माऽनुवोचो मा प्रचारीः' (ऐ० ब्रा० १।१३)। **व्यग्रतया प्रचारमन्यथा ऽनुष्ठानं मा कार्षीरित्यर्थ इति सायणः।**
- 'तस्यास्तीर्थं प्रचरितं पुराणं प्रेक्ष्य राघवौ' (रा० २।५५।५)। **प्रचरितं गमनागमनाभ्यामतिक्षुण्णमिति भूषणम्।**
- 'अहोरात्रे प्रचरे' (जै० ब्रा०)।
- 'कुमारीणां प्रचारश्च सुरमण्यो भविष्यति' (हरि० २।५५।११)। **प्रचारो विहारः।**
- 'साधूनामुपकारजः प्रचारज्ञश्च कर्मणाम्' (रा० ५।३५।१२)। **प्रचारज्ञः प्रयोगज्ञः।**
- 'दृष्टधर्मप्रचारा' (स्वप्न० १)। **प्रचारोऽनुष्ठानम्।**

## चल्
- {प्रचल्}
- चल् (चल-कम्पने)।
- घूर्णितः प्रचलायित इत्यमरः। **यो निद्रयाऽभिभूत आसीन एव शिरश्चलयति कम्पयति स प्रचलायितो भवति।**
- 'भयं प्रचालाभ्याम्' (तै० सं० ५।७।१३।४५)। **प्रचालौ पादयोपरि प्रदेशौ।**

## चि
- {प्रचि}
- चि (चिञ्-चयने)।
- 'अपि प्रचीयन्ते संव्यवहाराणां वृद्धिलाभाः' (मुद्रा॰१)। **प्रचीयन्ते एधन्ते।**
- 'परेषामुत्तमाङ्गानि प्रचिन्वन्तमथेषुभिः' (भा॰भीष्म॰६.१४.११)। **छिन्दन्तम् इत्यर्थः।**
- 'प्रचीयमानावयवा रराज सा' (रघु॰३.७)। **वर्धमानगात्रा।**
- 'पातकप्रचयवन्मम भूयः पुण्यपुञ्जमपि नाथ लुनीहि। काञ्चनी भवतु लोहमयी वा शृङ्खला यदि पदे न विशेषः' (सा० सु० सि० ८।३८७)॥ **प्रचयः समूहः।**

## चुद्
- {प्रचुद्}
- चुद् (चुद-सञ्चोदने)।
- 'धियो यो नः प्रचोदयात्' (ऋ॰३.६१.१०)।
- 'प्रचोदनं देवकृतं गवां कर्मसु वर्तताम्' (भा॰अनु॰६९.९)। **प्रचोदनं प्रतोदेन प्रवर्तनं प्रेरणम्।**

## च्यु
- {प्रच्यु}
- च्यु (च्युङ्-गतौ)।
- 'सोऽग्निमनु प्राच्यवत' (ऐ॰ब्रा॰३.६)। **स पशुरग्निमन्वगादित्यर्थः।**
- 'ब्रह्म हि देवान् प्रच्यावयति' (श॰ब्रा॰३.३.४.१७)। **प्रच्यावयति=प्रेरयति।**
- 'त्रिः प्रच्यावयतात्' (का॰श्रौ॰६.८.१)। **त्रिरुत्कालयेत्यर्थः।**

## छिद्
- {प्रच्छिद्}
- छिद् (छिदिर्-द्वैधीकरणे)।
- 'प्रच्छिन्दन्त्यशुभेषु च' (भा॰शां॰२७१.१६)। **अशुभेषु कर्मसूपस्थितेषु हरन्ति दत्तपूर्वं राज्यादि इत्यर्थः। अत्र प्रशब्द आङोऽर्थे। आच्छिन्दन्त्यामृशन्तीत्यर्थः।**
- 'प्रवृद्धानां च वृक्षाणां शाखां प्रच्छेदयेत्तथा' (भा॰शां॰६९.४१)। **शाखानामग्राणि च्छेदयेदित्यर्थः। अत्र प्रशब्दोऽग्रवचनः, यथा प्रपदमित्यत्र।**
- 'गात्राणि प्राच्छिदत्पार्थः' (भा॰कर्ण॰८०.५)। **खण्डशश्चकर्तेत्यर्थः।**
- 'प्रच्छिनति येनावपत् सविता' (आश्व० गृ० १।१७।१०)। **प्रशब्दोऽनर्थक इति नारायणः। अन्ये तु क्षिप्रार्थ इत्याहुरिति च सः।**
- 'अप्रच्छिन्नाग्रावनन्तर्गर्भौ प्रादेशमात्रौ कुशौ' (आश्व० गृ० १।३।३)। **प्रशब्दः सौक्ष्म्ये। प्रच्छिन्नं सूक्ष्मच्छिन्नम्।**

## छो
- {प्रच्छो}
- छो (छो तनूकरणे)।
- 'तेषामपाङ्गदेशे तु कुर्यात्प्रच्छानमेव तु' (सुश्रुत० सूत्र० १६।१९)। **प्रच्छानमीषच्छेदनम्। प्रशब्द ईषदर्थ इति डल्लनः।**
- 'स्नायुसन्ध्यस्थिमर्माणि त्यजन् प्रच्छानमाचरेत्' (अष्टाङ्ग २६।५२)। **प्रच्छानं त्वग्भेदेन रक्तनिर्हरणम्।**

## जन्
- {प्रजन्}
- जन् (जनी-प्रादुर्भावे)।
- 'प्र यत्ते अग्ने सूरयो जायेमहि' (अथर्व॰४.३४.४)। **प्रजायेमहीति पुत्रपौत्रैः समृद्धा भवेमेत्याह।**
- 'अर्धो ह वा एष आत्मनस्तस्माद् यज्जायां न विन्दते नैतावत्प्रजायते। 'असर्वो भवति' (श॰ब्रा॰)। **प्रजया सन्तानेन समृद्धो भवतीत्यर्थः। प्रशब्दः प्राचुर्यमाह।**
- 'कन्यां प्रवररूपां तु प्राजायत नराधिप' (भा॰उ॰१८८.१४)। **प्राजायत=व्यजायत=प्रासूत।**
- 'प्रजज्ञे च ततः काले राजन् राजीवलोचना कुमारम्' (भा॰आदि॰८२.२७)। **प्रजज्ञे सुषुवे।**
- 'प्रजने सर्तेः' (पा॰३.३.७१) **इत्यत्राचार्यः प्रजनशब्दं गर्भग्रहरणेऽर्थे प्रयुङ्क्ते तथा च पदमञ्जर्यां हरदत्तवचनम्- प्रशब्दो धात्वर्थं विपरीतयति। यथा प्रतिष्ठत इत्यत्र।**  **प्रादुर्भावस्य च वैपरीत्यं गर्भग्रहणम्।**
- प्रजने वीयते (पा॰६.१.५५) **इत्यत्रापि स एवार्थः।**
- 'पुरोवातो गाः प्रवाययति। पुरोवातो गाः प्रवापयति। **प्रजनो हि जन्मन उपक्रमो गर्भग्रहणम् इति वृत्तिः।**
- 'स यज्ञशीलः प्रजने निविष्टः' (भा॰शां॰२८.५६)। **प्रजने प्रजोत्पादने। निमित्ते सप्तमी। निविष्टः कृतदारः, गार्हस्थ्यमास्थितः।**
- 'भूयसी मे प्रजातिरभूत्' (श॰ब्रा॰१२.४.१.७)। **प्रजातिः सन्तानः।**
- 'गर्दभो द्विरेताः सन् कनिष्ठं प्रजानां प्रजायते' (तै० सं० ५।१।५।२५)। **प्रजायते ऽपत्यं जनयति।**
- 'यथोपदेशं परिकीर्तितासु नरः प्रजायेत विचार्य बुद्धिमान्' (भा० अनु० ४८।३६)। **प्रजायेत रेतः सिञ्चेत्, आत्मानं जनयेत्।**
- 'प्रजा च स्वाध्यायप्रवचने च। प्रजनश्च स्वाध्यायप्रवचने च। प्रजातिश्च स्वाध्यायप्रवचने च' (तै० उ० १।९।१-२)। **प्रजनः प्रजननमृतौ भार्यागमनम्। प्रजातिः पौत्रादिसन्तानसम्पादनम्।**

## जागृ
- {प्रजागृ}
- जागृ (जागृ-निद्राक्षये)।
- 'ततः प्रजागराञ्चक्रुर्वानराः' (भट्टि॰१४.६१)। **अवेक्षां चक्रिरे। प्रशब्दः प्रत्यर्थे। अवेक्षा प्रतिजागर इति कोषः।**
- 'उपशये स्थितिरपि प्रजागरो भवति तथा च भारते प्रयोगः- 'अद्य युद्धे सुसङ्क्रुद्धो दीर्घं राज्ञः प्रजागरम्' (शल्य॰२७.२१)।

## जि
- {प्रजि}
- जि (जि-जये)।
- 'प्रामुं जय' (अथर्व॰६.१२६.३)। **प्रकर्षेण जय, विजयस्व, सञ्जयेत्यर्थः।**
- 'ते सोमाहुतिमजुहवुः। तयैनं प्राजयन्' (जै० ब्रा० १।१३)। **प्राजयन् व्यजयन्त।**

## जुष्
- {प्रजुष्}
- जुष् (जुषी-प्रीतिसेवनयोः)।
- 'न तथैतानि शक्यन्ते सन्नियन्तुमसेवया। विषयेषु प्रजुष्टानि यथा ज्ञानेन नित्यशः' (मनु॰२.९६)॥ **प्रजुष्टानि प्रसक्तानि।**

## ज्ञा
- {प्रज्ञा}
- ज्ञा (ज्ञा-अवबोधने)।
- 'स्वर्गं लोकं न प्रजानाति मूढः'। **प्रशब्दोऽनर्थकः। जानातीत्येवार्थः।**
- 'न च स्त्रियं प्रजानाति कश्चिदप्राप्तयौवनः' (भा॰आदि॰६४.१७)। **भेदेन ज्ञानं प्रज्ञानम्। स्त्रीपुंसयोर्भेदं न जानातीत्यर्थः।**
- 'तम एवाभवत्सर्वं न प्राज्ञायत किञ्चन' (भा॰शां॰३४७.१६)। **विशिष्य विविच्य वा नाज्ञायतेत्यर्थः।**
- 'यावता या दिशो न प्रजानीयुः' (आप॰ध॰२.६.१५.२१)।
- 'तमसा निष्प्रभं सर्वं न प्राज्ञायत किञ्चन' (हरि॰१.४२.१८)। **प्राज्ञायत=प्राविच्यत। अन्यत्राप्ययमेवार्थ इत्यन्याः काश्चिद् दिश उपन्यस्यन्ते-**
- 'सर्वैरपि च वक्तव्यं न प्राज्ञायन्त पाण्डवाः' (भा॰वि॰४.५)।
- 'गर्जितेन च दैत्यानां न प्राज्ञायत किञ्चन' (भा॰वन॰१७१.६)।
- 'उदतिष्ठद्रजो भौमं न प्राज्ञायत किञ्चन' (भा॰वि॰३२.६)।
- 'यदेतद् हृदयं मनश्चैतत् सञ्ज्ञानमाज्ञानं विज्ञानं प्रज्ञानं… वश इति सर्वाण्येवैतानि प्रज्ञानस्य नामधेयानि भवन्ति' (ऐ॰ब्रा॰२.६)।
- 'तत्प्रज्ञानं प्रथमं पण्डितस्य' (भा॰उ॰३३.२२)। **प्रज्ञानं लक्षणमभिज्ञानम्।**
- 'ध्वजो रथस्य प्रज्ञानम्' (रा॰२.६७.३०)। **प्रज्ञानमनुमापकः, लक्ष्मेत्यर्थः।**
- 'आसीदिदं तमोभूतमप्रज्ञातमलक्षणम्' (मनु॰१.५)। **प्रत्यक्षगोचरः प्रज्ञात इत्युच्यते इति कुल्लूकः।**
- 'मह्यमेकामाज्याहुतिं जुहुताहमेकां दिशं प्रज्ञास्यामि' (शां० ब्रा० ७।६)। **प्रज्ञास्यामि प्रविवेकेण ज्ञास्यामि।**
- 'जातं च निष्प्रभं सर्वं न प्राज्ञायत किञ्चन' (मात्स्य पु० १७२।१८)। **प्रविवेकेण ज्ञानं प्रज्ञानम् व्यक्तितः परिच्छेदः। प्रविवेकः पार्थक्यम्।**
- 'आयतनं नः प्रजानीहीति' (ऐ० उ० १।२)। **प्रजानीहि चिन्तय।**
- 'ममत्वं न प्रजानीयुर्यदि दण्डो न पालयेत्' (भा० शां० १५।३८)। **न प्रजानीयुः परिच्छिन्नं न जानीयुः। सर्वः सर्वत्र ममत्वं कुर्यात्, ममेदमिति मन्येतेति भावः।**
- 'पक्षस्य मासस्य वा प्रज्ञातेऽ ऽहनि' (का० सू० १।४।१४)। **यद्दिनं यस्या देवताया लोकप्रसिद्धं तत्प्रज्ञातम्।**
- 'दिशो यश्चक्र प्रज्ञानीः' (अथर्व० १०।७।३४)। **प्रज्ञानीः प्राग्वेदनीरित्यूहते ह्विटने भाषान्तरकारः। मम तु भाति प्रज्ञानसाधनानीन्द्रियाणीह विवक्षितानि।**

## डी
- {प्रडी}
- डी (डीङ्-विहायसा गतौ)।
- प्रडीनम् (भा॰कर्ण॰४१.२६)। **प्रडीनं सर्वतो यानं भवति।**

## तङ्क्
- {प्रतङ्क्}
- तङ्क् (तकि कृच्छ्रजीवने)।
- 'यो निलायं चरति यः प्रतङ्कम्' (अथर्व० ४।१६।२)। **प्रतङ्कम् प्रकर्षेण कृच्छ्रजीवनं प्राप्येति सायणः। प्रतङ्कमिति णमुलन्तम्। सायणभाषितेऽर्थेऽरुचि र्नः। न ह्येवं किञ्चित्संगतार्थमुक्तं भवति। निलायमित्यस्य विरोधितया प्रकाशं प्रसभं वेत्यर्थः स्यात्। बाढं धात्वर्थस्त्विममर्थं नानुगृह्णाति।**

## तन्
- {प्रतन्}
- तन् (तनु-विस्तारे)।
- 'प्रतन्वतीरोषधीरावदामि' (अथर्व॰८.७.४)। **प्रतन्वतीः=प्रकटयन्तीः।**
- 'या शतेन प्रतनोषि सहस्रेण विरोहसि' (वा॰सं॰१३.२१)। **शतप्रताना भवसीत्यर्थः। तनोतिरिहाकर्मकः।**
- 'ख्यातस्त्वं विभवैर्यशांसि कवयो दिक्षु प्रतन्वन्ति नः' (भर्तृ॰)। **विस्तारयन्तीत्यर्थः।**
- 'तदूरीकृत्य कृतिभिर्वाचस्पत्यं प्रतायते' (शिशु॰२.३०)। **प्रतायते प्रथ्यते दर्श्यत इत्यर्थः।**
- '(सिराः) नाभ्यां निबद्धाः प्रतन्वन्ति समन्ततः' (सुश्रुते १.३५४.५)। **प्रतता वितता भवन्तीत्यर्थः।**
- 'शतं तव प्रतानास्त्रयस्त्रिंशन्नितानाः' (अथर्व॰६.१३९.१)। **प्रतानाः शिखाः।**
- 'बीजकाण्डरुहाण्येव प्रताना वल्लय एव च' (मनु॰१.४८)। **प्रतानास्तन्तुयुक्तास्त्रपुषालाबूप्रभृतय इति कुल्लूकः।** -
- 'पिप्पलीप्रततं वनम्' (रा॰३.७६.२५)। **पिप्पलीभिराकीर्णं परिगतमित्यर्थः।**

## तप्
- {प्रतप्}
- तप् (तप-सन्तापे)।
- 'सूर्यः प्रतपतां श्रेष्ठः' (भा॰वि॰२.१५)।
- 'प्रतपन्तमिवादित्यं राज्ये स्थितमरिन्दमम्' (रा॰२.१०५.९)। **उभयत्र प्रशब्दः प्रकर्षेऽनर्थको वा।**
- 'प्रतपं ज्योतिषा तमः' (ऋ॰९.१०८.१२)। **अडभावश्छान्दसः। प्रातपं प्रकर्षेरणादीपयम् उदज्वलयम् इत्यर्थः।**
- स प्रतापः प्रभावश्च यत्तेजः कोषदण्डजम् इत्यमरः।

## तम्
- {प्रतम्}
- तम् (तमु-ग्लानौ)।
- 'प्रताम्यति… प्राणान् प्रतिपद्यते' (ऐ॰ब्रा॰८.२२)। **प्रताम्यति=क्षीणश्वासो भवति।**
- 'प्रताम्य वा प्रज्वल वा प्रणश्य वा सहस्रशो वा स्फुटिता महीं व्रज (रा॰२.१२.१०९)। **प्रग्लाय, ग्लानशक्तिका भव, क्षामा भवेत्यर्थः।**

## तर्क्
- {प्रतर्क्}
- तर्क् (तर्क-वृतु वृधु भाषार्थाः)।
- 'इदमिदमिति तत्र तत्र तत्तत् स्वपरमतैर्गहन प्रतर्कयद्भिः' (भा॰शां॰१७९.३५)। **प्रतर्कद्भिर्विवृण्वद्भिः।**
- 'स्थिरत्वं व्यायामैर्बलं वैद्यः प्रतर्कयेत्' (सुश्रुते १.१३०.१)। **प्रतर्कयेत्=वर्धयेदित्यर्थः।**
- 'प्रतिध्वनीनात्मकृतान्निशम्य… प्रतर्कयन्नन्यमृगेन्द्रनागान्' (भट्टि॰२.९)। **प्रतर्कयन्मन्यमानः चिन्तयन्नित्यर्थः।**

## तुद्
- {प्रतुद्}
- तुद् (तुद-व्यथने)।
- 'श्वसतां च शृणोम्येनं गोपुत्राणां प्रतोद्यताम् **(** =प्रतोद्यमानानाम्)' (भा॰अनु॰११७.११)। **प्रतोदेन तोत्रेण व्यथ्यमानानामित्यर्थः।**
- 'प्रतुदन्तौ रणे स्थितौ' (हरि॰३.५४.७५) **प्रविध्यन्तावित्यर्थः।**
- 'प्लवः प्रतुदाम्' (आप॰ध॰१.१७.३३)। **तुण्डेन प्रतुद्य ये भक्षयन्ति ते दार्वाघाटादयः प्रतुदः। प्रशब्द आदिकर्मणि। प्रतुदति तोदनमारभते।**

## तुद्
- {प्रतुद्}
- तृद् (उतृदिर्-हिंसानादरयोः)।
- 'पार्श्वत एवैनत् काष्ठे प्रतृद्य श्रपयेत्' (श॰ब्रा॰११.७.४.३)। **प्रतृद्य=आसज्य= संश्लेष्य।**

## तॄ
- {प्रतॄ}
- तॄ (तॄ-प्लवनतरणयोः)।
- 'अश्मन्वती रीयते संरभध्वमुत्तिष्ठत प्रतरता सखायः' (ऋ॰१०.५३.८)। **प्रतरता (=प्रतरत)=तरत।**
- समुद्रं वा एते प्रतरन्ति (श॰ब्रा॰१२.२.१.१)। **प्रतरन्ति तरन्ति=पारं गच्छन्ति।**
- तां नदीं क्षत्रियाः शूरा रथनागहयप्लवैः। प्रतेरुर्बहवो राजन् (भा॰भीष्म॰१०३.३७)। **प्रतेरुः=तेरुः=उत्तेरुः।**
-'आत्मानं कः समुद्बध्य कण्ठे बद्ध्वा महाशिलाम्। समुद्रं प्रतरेद् दोर्भ्याम्' (भा॰वि॰४.४९.१६)। **प्रतरेत्=तरेत्।**  **बाहुकः स्यात्। प्रशब्दोऽनर्थकः।**
- 'जलं प्रतरमाणश्च कीर्तयेत पितामहान्' (भा॰अनु॰९२.१६)। **अत्रापि प्रशब्दो न विशेषकृत्।**
- 'प्र ण आयूंषि तारिषत् (अथर्व॰२.४.६)। **तरतेर्लेटि प्रथमैकवचने रूपम्। इह प्रपूर्वस्तरतिर्वृद्ध्यर्थः।**
- 'प्र सो अग्ने तवोतिभिस्तिरते' (ऋ॰८.१९.३०) **प्रतिरते उदञ्चति=उन्नमति=अभ्युदयते।**
- 'संवत्सरः सर्वाणि भूतानि प्रतिरति' (श॰ब्रा॰४.१.१३)। **उन्नमयति, बृंहयति, भूमयति।**
- 'प्रातिरतं जहितस्यायुर्दस्रा' (ऋ॰१.११६.१०)। **प्रातिरतमद्राघयतम्।**
- आयुर्वै नः प्रातीतरः (=प्रावर्धयः) (अथर्व॰११.६.६)।
- 'तथा प्रतीर्णायामागच्छेत्स विहीयेत' (श॰ब्रा॰२.३.३.१६)। **प्रतीर्णायां प्लोतुमारब्धायां प्रस्थितायां नावीत्यर्थः। प्रशब्द आदिकर्मणि।**
- 'गयस्फानः प्रतरणः सुवीरः' (ऋ॰१.९१.१९, वा॰सं॰४.३७)।
- 'गवां नः स्फावयिता प्रतारयितैधीत्येव तदाहेति च तत्रैतरेयब्राह्मणम् (३.२)। **प्रतारयिता रक्षक इति षड्गुरुः। स्वार्थे रिणच्।**
- 'वास्तोष्पते प्रतरणो न एधि' (ऋ॰७.५४.२)। **प्रतरणः प्रवर्धकः।**
- 'नमः प्रतरणाय चोत्तरणाय च' (वा॰सं॰१६.४२)।
- प्रतरन्ति येन तत् प्रतरणमुदकमुच्यते। उत्तरन्ति येन तदुत्तरणं नौरुच्यत इत्युवटः।
- 'न ह्यल्पसौहार्दनिबन्धनानामेवं मनांसि प्रतरन्ति कर्तुम् (अवदा॰जा॰२७.१४)। **प्रतरन्ति=प्रवर्तन्ते।**
- 'न चात्र मे निश्चयमेति मानसं धनार्थमेवं प्रतरेद्भवानपि' (अवदा॰ब्राह्मण॰१८)। **प्रवर्ततेति सम्भाव्यतेऽर्थः।**
- 'आपत्प्रतरणं सम्यक् सङ्घधर्म इति स्थितिः' (का॰नी॰सा॰८.५७)। **प्रतरणं निबर्हणमिति जयमङ्गला।**
- 'चक्रे चक्रधरे तेन वितस्ताम्भः प्रतारणम्। विनिर्मायारघट्टालीः …' (राजत॰४.१९१)॥ **प्रतारणं प्रकर्षणम्, परीवाहम्।**
- 'तन्न देवीमतीर्थ प्रतारयामः' (अवदा॰जा॰२)। **कुत्सिते नद्या अवतारेऽवतरणाय प्रेरयाम इत्यर्थः। विपथेन (अपथा) प्रवर्तयाम इति तात्पर्यार्थः।**
- 'कि मां प्रतारयसि (मृच्छ॰)। **वञ्चयसेऽतिसन्धत्स इत्यर्थः।**
- '(भागीरथी) प्रतार्यमारणा कूटेषु' (भा॰३.९९.३२)। **प्रतार्यमारणा=विस्तार्यमारणा। अथ नाभिस्तु जन्त्वङ्गे यस्य सञ्ज्ञा प्रतारिका।**
- 'रथचक्रस्य मध्यस्थपिण्डिकायां च ना पुनः॥' (केशवः)।
- 'आप ओषधीः प्रतिरन्त मे गिरः' (ऋ० १०।??६।१०)।
- 'तरतिर्वृद्ध्यर्थ इति महेश्वरः' (नि० ७।१०)। **प्रतिरन्तु वर्धयन्तु।**
- 'प्र चन्द्रमास्तिरते दीर्घमायुः' (ऋ० १०।८५।१९)। **उक्तोऽर्थः।**
- 'अथ यत्रैनं ब्रूयुर्ब्रह्मन् प्रणेव्यामो ब्रह्मन् प्रतरिष्यामो ब्रह्मन् प्रस्थास्यामः' (शां० ब्रा० ६।१२)। **प्रतरिष्यामः प्रवर्त्स्यामः।**
- 'आयुरेव तद् यजमानस्य प्रतारयति' (ऐ० ब्रा० ६।३३)। **प्रतारयति द्राधयति। वर्धयति।**
- 'सोमो अह्नः प्रतरीतोषसो दिवः' (ऋ० ९।८६।१९)। **प्रतरीता प्रवर्धयिता। तृजन्तम्।**
- 'हयो न विद्वाँ अयुजि स्वयं धुरि तां वहामि प्रतरणीमवस्युवम्' (ऋ० ५।४६।१)। **प्रतरणीं तारयित्रीम्। अवस्युवं रक्षित्रीम्।**

## त्रस्
- {प्रत्रस्}
- त्रस् (त्रसी-उद्वेगे)।
- 'पराजिताः प्रत्रसतामित्रा नुत्ता धावत ब्रह्मणा' (अथर्व॰८.८.१९)। **प्रशब्दः प्रकर्षस्य द्योतकः।**

## दस्
- {प्रदस्}
- दस् (दसु-उपक्षये)।
- 'आपस्त्वरमाणा न क्षीयन्ते न प्रदस्यन्ति' (काठक॰२८.१)।

## दह्
- {प्रदह्}
- दह् (दह भस्मीकरणे)।
- 'ईश्वरं वै व्रतमविसृष्टं प्रदहः' (तै० सं० १।७।६)। प्रदहः प्रदग्धुम्।
- 'ईश्वरे तोसुन्कसुनौ' (पा० ३।४।१३) **इति कसुन्। प्रशब्दः प्रकर्षे।**

## दा
- {प्रदा}
- दा (डुदाञ्-दाने दाण्-दाने)।
- 'शान्तां तस्मै प्रदास्यति। स्वकां दुहितरं भार्याम्' (रा॰१.८.२५)।
- 'प्र वां घृतस्य निर्णिजो ददीरन्' (ऋ॰७.६४.१)।
- 'अथैनं मात्रे प्रदाय स्तनं प्रयच्छति' (श॰ब्रा॰१४.९.४.२८)। **अत्रोदाहृतिषु प्रशब्देन नार्थः।**
- 'हुतशेषं प्रदद्यात्तु भाजनेषु (याज्ञ॰१.२३६)। **निक्षिपेदित्यर्थः।**
- 'आज्ञापय किमेतेभ्यः प्रदायं दीयताम् इति' (भा॰आश्रम॰१४.९)। **प्रदायः=दायः=प्रदेशनम्, उपदा, उपायनमुपग्राह्यम्।**
- 'प्रदानं प्रदाय याजयितव्यमेव' (श॰ब्रा॰१२.८.१.१७) ।
- 'यदि वाचं प्रदास्यामि द्विजातिरिव संस्कृताम्' (रा० ५।२०।१८)। **प्रदास्यामि उच्चारयिष्यामि, व्याहरिष्यामि, वक्ष्यामि।**
- 'यथा वत्सेन प्रत्तां गां दुहे' (तै० सं० २।३।६।२३)। **प्रत्तां क्षीरं दातुमारब्धाम्। प्रस्नुतस्तनीमिति यावत्। आदिकर्मणि निष्ठा। प्रशब्दश्चादिकर्मणो द्योतकः।**
- 'प्रत्ता वै गौर्दुहे' (तै० सं० १।७।१।३)। **उक्तोऽर्थः।**
- 'कामोदकं सखि प्रत्तास्वस्रीयश्वशुरर्त्विजाम्' (याज्ञ० ३।४)। **प्रत्ता परिणीता। दत्तेति त्वक्षरार्थः। कामोदकं कार्य कामे प्रेताभ्युदयकामनायां सत्यामिति मिताक्षरा।**

## दिव्
- {प्रदिव्}
- दिव् (दिवु-क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु)।
- 'प्रादेवीत्परिघम्' (भट्टि॰९.९)।
- 'तृतीया ह प्रद्यौरिति' (अथर्व॰१८.२.४८)। **प्रकृष्टफलोपेता द्यौः प्रद्यौः।**

## दिश्
- {प्रदिश्}
- दिश् (दिश-अतिसर्जने)।
- 'इदं दिव्यम् (अस्त्रम्) प्रदिशामि ते' (भा॰वन॰४.३६)। **प्रशब्दो दानार्थस्य द्योतकः। प्रयोगेष्वनेकार्थोऽयं धातुरिति दर्शनात्।**
- 'निःशब्दोऽपि प्रदिशसि जलं याचितश्चातकेभ्यः' (मेघ॰११६)।
- 'त्वमुत्तरायै प्रदिशस्व माम्' (भा॰वि॰२२.८)।
- 'कदा सुमनसः कन्या द्विजातीनां फलानि च। प्रदिशन्त्यः पुरीं हृष्टाः करिष्यन्ति प्रदक्षिणम्' (रा॰२.४३.१४)। **प्रदिशन्त्यः=उपहरन्त्यः।**
- 'तत्रैतन्नामाख्यातयोर्लक्षणं प्रदिशन्ति भावप्रधानमाख्यातम्। सत्त्वप्रधानानि नामानि' (नि॰१.१.९)। **प्रदिशन्ति=प्रविभज्योपदिशन्ति।**
- 'तेन सत्येन मे देवास्तमेव प्रदिशन्तु मे' (भा॰वन॰५७.१९)। **प्रदिशन्तु=सङ्केतयन्तु।**
- 'प्रदिशन्ति तु भूतानि सर्वत्र तु यथेप्सितम्' (हरि॰२.९६.५७)। **प्रदिशन्ति=शंसन्ति।**
- 'दाहं दशवदनः प्रदिदेश वानरस्य' (भट्टि॰९.१३७)। **आदिदेशेत्यर्थः।**
- 'सायम्प्रातश्च विप्राणां प्रदिष्टमभिवादनम्' (भा॰शां॰१९३.१९)। **प्रदिष्टं कर्तव्यत्वेनोपदिष्टम्।**
- 'दिशः सूर्यो न मिनाति प्रदिष्टाः' (ऋ॰३.३०.१२)। **प्रदिष्टा नियताः=विधात्रा विहिताः।**
- 'तस्याधिकारपुरुषैः प्रणतैः प्रदिष्टाम्' (रघु॰५.६२)। **निर्दिष्टां सङ्केतिताम्।**
- 'इति प्रदिष्टं व्यसनं ह्यनेन समन्वितो यो व्यसनी स गम्यः' (का॰नी॰सा॰११.११)। **प्रदिष्टमुदितं कथितम्।**
- 'एते प्रदेशमात्रेण मयोक्ता गरुडात्मजाः' (भा॰उ॰१०१.१५)। **प्रदेश उद्देशः=नाम्ना निर्देशः। प्रदेशो नाम यद्बहुत्वादर्थस्य कार्त्स्न्येनाभिधातुमशक्यमेकदेशेनाभिधानम्।**
- 'तत्रैषोऽत्यन्तप्रदेशः' (भा॰श्रौत॰६.१५.५)। **सामान्यो विधिरित्यर्थः।**
- 'वृद्धिप्रदेशाः सिचि वृद्धिः परस्मैपदेष्वित्येवमादयः' (का॰१.१.८)। **प्रदेशो विधिस्थलम्।**
- प्राभृतं तु प्रदेशनम् इत्यमरः।
- 'प्रदिष्टानि च देयानि न दद्युर्भतृशासनात् (भा॰वन॰२८.११)। **प्रदिष्टानि=आज्ञापितानि।**
- 'आवासं त्वहमिच्छामि प्रदिष्टमिह कानने' (रा॰३.५.३३)। **प्रदिष्टम्=उपदिष्टम्। प्रदेशिनी तर्जनी भवति। प्रदिशत्यवश्यमित्यावश्यके णिनिः। प्रदेश इह निर्देशः।**
- 'नाज्ञायन्त रणे वीरा न दिशः प्रदिशः कुतः' (भा॰शल्य॰२२.२१)। **प्रदिशः=दिगन्तरालानि। प्रशब्दः प्रमितमाह यथा प्रवेश(=देशैकदेशः) इत्यत्र।**
- 'नक्षत्राणि ग्रहाश्चैब दिशोऽथ प्रदिशस्तथा' (भा॰अनु॰१६०.४२)। **उक्तोऽर्थः।**
- 'प्रदिश्य चासनं चास्मै…' (रा॰२.४.११)। **प्रदिश्य=हस्तेन दर्शयित्वा।**
- 'तेषामनुमतं ज्ञात्वा राजा दुर्योधनस्तदा। सभावास्तूनि रम्याणि प्रदेष्टुमुपचक्रमे' (भा॰उ॰८५.१२)। **प्रदेष्टुं निर्देष्टुम् दर्शयितुम् इति वा।**
- 'तया प्रदेशितो राजा ब्राह्मणान् वशवर्तिनः। प्रास्थापयत्' (भा॰वन॰६९.३४)। **प्रदेशितः प्रकर्षेण सुष्ठुतया प्रेरित इति।**
- 'परितुष्टो व्याधान् प्रादेशिकेन सम्मानितवान् (तन्त्रा॰२.५)। **प्रदेशनेन पारितोषिकेणेत्यर्थः। परितोषः प्रयोजनमस्येति पारितोषिकम्।**
- 'प्रदिशध्वं यथान्यायं केन हंसाः पताम्यहम्' (भा० कर्ण० ४१।३१)। **प्रदिशध्वं शंसत।**
- 'रुद्राणामेति प्रदिशा विचक्षणः' (ऋ० १।१०१।७)। **प्रदिशा प्रदेशनेन दानेन।**

## दिह्
- {प्रदिह्}
- दिह् (दिह-उपचये)।
- 'शिग्रुभिर्नवनीतमिथैः प्रदेग्धि' (कौ॰सू॰२९)।
- 'प्रदेहैः प्रदिह्यात्' (सुश्रुते १.४२.१९)। **प्रदेहो लेपः।**
- 'शीताः प्रदेहा व्यजनानिलाश्च' (सुश्रुत० उत्तर० ४६।७)। **प्रदेहः चन्दनादिविलेपः।**
- 'सूदः सूपौदनं दद्यात् प्रदेहांश्च सुसंस्कृतान्' (सुश्रुत० १।४६।५०१)। **प्रदेहः प्रलेहः।**

## दुष्
- {प्रदुष्}
- दुष् (दुष-वैकृत्ये)।
- 'व्रणाः प्रदुष्यन्ति' (सुश्रुते १.८३.१६)। **विक्रियन्त इत्यर्थः।**
- 'अवृत्तिकर्शिता हि स्त्री प्रदुष्येत् स्थितिमत्यपि' (मनु॰९.७४)। **विकारमाप्नुयात्, पतिं व्यभिचरेदिति तात्पर्यार्थः।**

## दू
- {प्रदू}
- दू (दूङ्-परितापे)।
- 'तद्यथेषीकातूलमग्नौ प्रोतं प्रदूयेतैव हाऽस्य सर्वे पाप्मानः प्रदूयन्ते' (छां॰उ॰५.२४.३)। **प्रदूयेत=दीप्येत, ज्वलेत् दह्येतेति वा।**

## दृश्
- {प्रदृश्}
- दृश् (दृशिर्-प्रेक्षणे)।
- 'प्र मे पन्था देवयाना अदृश्रन्' (ऋ॰७.७६.२)। **वाग्गोचरो अभूवन् इत्यर्थः।**
- 'न ह्यदग्धः प्रदृश्यते। लङ्कायाः कश्चिद् उद्देशः' (रा॰५.५१.५)।
- 'अहो त्वयाद्य विप्रेषु भक्तिरागः प्रदर्शितः' (भा॰अनु॰१५२.२७)। **प्रकाशित इत्यर्थः।**

## दृ
- {प्रदृ}
- दृ (दृ-विदारणे)।
- (पृथिव्याः) 'शोचत्या इमे प्रदराः प्रादीर्यन्त' (ऐ॰ब्रा॰७.३५)। **प्रदरा गर्ताः। अविशेषितो धात्वर्थः।**
- 'ततः प्रादीर्यत चमूर्धनञ्जयशराहता। महावातसमाविद्धा महानौरिव सागरे' (भा॰कर्ण॰१६.७)॥ **प्रादीर्यत=भग्ना, विद्वता विघटिता जातेत्यर्थः।**

## दॄ
- {प्रदॄ}
- दॄ (दॄ विदारणे)।
- 'प्रदरः खन्यतामिति' (रा० ३।४।२४)। **प्रकृष्टो दरः, गर्तः, श्वभ्रम्।**

## द्युत्
- {प्रद्युत्}
- द्युत् (द्युत-दीप्तौ)।
- 'हृदयस्याग्रं प्रद्योतते' (श॰ब्रा॰१४.७.२.३) **घोतितुमारभते। प्रशब्द आदिकर्मणि प्रकर्षे वा।**

## द्रा
- {प्रद्रा}
- द्रा (द्रा-कुत्सायां गतौ)
- 'प्र वीरया शुचयो दद्रिरे वाम्' (ऋ॰७.९०.१)। **प्रदद्रिरे प्रदद्रुः प्रद्राणा दीना अभूवन्नित्यर्थः।**

## द्रु
- {प्रद्रु}
- द्रु (द्रु-गतौ)।
- 'उत्तिष्ठ प्रेहि प्रद्रव' (अथर्व॰४.१२.६)। **प्रद्रव=त्वरितो याहि, पलायस्व।**
- 'भयार्तः शक्रः प्रदुद्राव सरः प्रवेष्टुम्' (भा॰वन॰१०१.१६)। **प्रदुद्राव प्रतत्वरे।**
- 'वित्रासिता मृगाः सिंहैः सहसा प्रद्रुताः' (रा॰२.९७.९)। **प्रनष्टा इत्यर्थः।**
- 'रणात्प्रद्रवन्ति बलानि' (वेणी॰४)। **पलायन्त इत्यर्थः।**

## द्विष्
- {प्रद्विष्}
- द्विष् (द्विष-अप्रीतौ)।
- 'आश्रमस्थान् विधर्मस्थाः प्राद्विषन्त परस्परम्' (भा॰शां॰२२८.६५)। **प्रशब्देन नार्थः। यो द्वेषः स एव प्रद्वेषः। यथा यो दीपः स एव प्रदीपः।**
- 'प्रद्वेषो बहुमानो वा संसर्गादेव जायते' (स्वप्न॰१.७)। **इत्यत्रापि तथा।**

## धा
- {प्रधा}
- धा (डुधाञ्-धारणपोषणयोः)
- 'यद्ध त्यद्वां पुरुमीळ्हस्य सोमिनः प्र मित्रासो न दधिरे स्वाभुवः' (ऋ॰१.१५१.२)।
- 'आत्मानमेव तद्यजमानोऽग्नौ प्रदधाति' (तै॰सं॰२.३.२.९)। **प्रदधाति समर्पयति।**
- 'आयुः प्रजानां प्रदध्यात् प्रमायुकाः स्युः' (काठक॰२८.१)। **प्रधीयते निधीयते लीयते विकारजातं यस्मिन्निति प्रधानमिति स्वामी (अमरोद्घाटने)।**  **प्रधीयते जन्यते विकारजातमनेनेति प्रधानमिति योगभाष्यटीकायां (२.२३) वाचस्पतिमिश्राः। प्रधानं स्थित्यैव वर्तमानं विकाराकरणादप्रधानं स्यात् तथा गत्यैव वर्तमानं विकारनित्यत्वादप्रधानं स्यादिति पञ्चशिखाचार्यः** ।
- 'यथा प्रधिर्यथोपधिर्यथा नभ्यं प्रधावधि' (अथर्व० ६।७०।३)। **प्रधिश्चक्रबाह्यवलयः, नेमिरिति यावत्।**
- 'नभ्येव न उपधीव प्रधीव' (ऋ० २।३९।४)।

## धाव्
- {प्रधाव्}
- धाव् (धावु-गतिशुद्धयोः)।
- 'प्र नूनं धावता पृथक्' (ऋ॰८.८९.७)। **प्रधावत=त्वरध्वम्। गन्तुं प्रस्थातुं सज्जा भवतेत्यर्थः।**
- 'तेभ्यो मधु प्रधावति' (ऋ॰१०.१५४.१)। **प्रवहति स्यन्दत इत्यर्थः।**
- 'द्रुपदः कौरवान् दृष्ट्वा प्राधावत समन्ततः' (भा॰आदि॰१३८.१५)। **इतस्ततो धावितुमारब्धेत्यर्थः।**
- 'न प्रधावेच्च वर्षति' (मनु॰४.३८)। **देवे वर्षति न प्रतूर्णं गच्छेन्मा स्खालीदिति।**
- 'मनो हि मे दूरतरं प्रधावति'। **दूराद् दूरतरं जवते इत्यर्थः।**
- 'सा श्रीर्नीतिविदां वेश्म चञ्चलाऽपि प्रधावति (हित॰४.४९)। **चलप्रकृतिरिति प्रपलायते।**
- 'समुद्रपारं यदि वा प्रधावसि। तथाऽपि तेभ्यो न विमोक्षमर्हसि' (भा॰वि॰१४.५०)। **प्रधावसि=त्वरितं क्रामसि।**
- 'आधावनप्रधावनमात्रके नन्दगोपपुत्रे' (बाल॰८)। **इह प्रधावनं प्रमिते देशे परिक्रमणमुक्तम्। यच्चक्रम्येत्याहुः।**

## धू
- {प्रधू}
- धू (धू-विधूनने)।
- 'अग्नौ प्रास्तं प्रधूयेत तथा तूलं द्विजोत्तम। तथा गङ्गावगाढस्य सर्वपापं प्रधूयते' (भा॰अनु॰२६.२)। **अयमपपाठः। प्रदूयत इत्येव पाठः। छान्दोग्योपनिषदि तथा दर्शनादर्थसाङ्गत्याच्च।**

## धृ
- {प्रधृ}
- धृ (धृञ्-धारणे)।
- 'तस्मिन् राजा प्रधारयेत् (दण्डमिति शेषः)।
- 'परेणापकृतो राजा तस्मात्सम्यक् प्रधारयेत्' (भा॰शां॰२६७.१०)। **दण्डं प्रणयेद् दण्डं निपातयेदित्यर्थः।**
- 'वधाय कर्णात्मजस्याथ मनः प्रदध्रे' (भा॰कर्ण॰८५.२९) **दध इत्येव पर्याप्तम्। अन्यत्र बहुत्र मनो दध इति दर्शनात्। व्यवससावित्यर्थः।**
- सप्त या धारणाः कृत्स्ना वाग्यतः प्रतिपद्यते। पृष्ठतः पाश्वतश्चान्यास्तावत्यो वै प्रधारणाः॥ **प्रशब्दो विप्रकर्षमाह यथा प्रवास इत्यत्र। यथा वा प्रशिष्यः प्रपौत्र इत्यत्र। व्यवहिता धारणाः प्रधारणाः।**
- '(महाख्यानं) लोके बहुधा प्रधारितम् (भा॰उ॰१२३.२३)। **नानाशास्त्रयुक्त्यादिभिर्निश्चितम्।**
- 'तस्योपकरणं प्रमाणं प्रहरणं प्रधारणमवधारणं च खरपट्टादागमयेत्' (कौ० अ० ४।८।२४)। **प्रधारणं निश्चयनम्।**

## धृष्
- {प्रधृष्}
- धृष् (ञिधृषा-प्रागल्भ्ये, धृष-प्रसहने)।
- 'न च शत्रुं प्रपश्यामि युधि यो नः प्रधर्षयेत्' (भा॰आदि॰३०.३९) **अभिभवेत् अवमानयेत् कदर्थयेदिति वाऽर्थः।**
- 'वायुरूपेण वा शक्रो गुरुपत्नीं प्रधर्षयेत्' (=तस्यां सहसा प्रवर्तेत) (भा॰अनु॰४०.४४)।
- 'न त्वां क्रोधः प्रधर्षयेत्' (भा॰अनु॰५५.२४)। **क्षोभयेत् क्षुभितं कुर्यादित्यर्थः।**
- 'येनायं राक्षसावासस्त्वयैकेन प्रधर्षितः' (रा॰५.३३.२२)। **विध्वंसितः, विपर्यासं नीतः।**
- 'बिभेति यथा शको ब्रह्मचारिप्रधर्षितः' (भा॰अनु॰७५.३८)। **ब्रह्मचारिणाऽवमानितः।**

## ध्मा
- {प्रध्मा}
- ध्मा (ध्मा-शब्दाग्निसंयोगयोः)।
- 'अग्निष्टानस्मात् प्रधमानि यज्ञात् (अथर्व॰१८.२.२८)। **प्रधमातीति लेटि रूपम्। प्रधमेत् वातवद् दूरमाददीतेत्यर्थः।**
- 'ततः सिंहपुरम्…प्राधमत्' (भा॰सभा॰२७.२०)। **उदसादयदित्यर्थः।**
- 'यथा सोम्यं पुरुषं गन्धारेभ्योऽभिनद्धाक्षमानीय तं ततोऽतिजने विसृजेत् स यथा तत्र प्राङ् वा…प्रध्मायीत्' (छां॰उ॰६.१४.१)। **विक्रोशेत्, शब्दं कुर्यादिति शङ्करः।**

–'दिव्यौ शङ्खौ प्रदध्मतुः' (गीता १.१४)। **प्रपूरयामासतुः।**

## ध्यै
- {प्रध्यै}
- ध्यै (ध्यै-चिन्तायाम्)।
- 'प्राध्यायद् गरुडं हरिः' (हरि॰१०.३.८१)। **सस्मारेत्यर्थः।**
- 'कृष्णः प्रदध्यौ यदुवीरमुख्यः' (भा॰आदि॰१८७.९)।
- 'मयैतन्नाम प्रध्यातं मनसा शोचता' (भा॰उ॰११३.१०)। **चिन्ताविषयतां नीतम्।**

## ध्वंस्
- {प्रध्वंस्}
- ध्वंस् (ध्वंसु-अवस्रंसने गतौ च)।
- 'यत्र सर्वत आपः प्रध्वंसेरन्' (आश्व॰गृ॰४.१.१०)। **प्रध्वंसेरन्=स्यन्देरन्=नावतिष्ठेरन्। प्रशब्दो गत्यर्थस्य द्योतकः। अत्रार्थे प्रपूर्व एवायं धातुः प्रयोगमवतरन् दृष्टः। प्रध्वंसते=प्रणश्यति (छां॰उ॰८.१.४)।**
- 'प्रध्वस्ता वा तरुभ्यः सरसफलभृतो वल्कलिन्यश्च शङ्खाः' (भर्तृ॰३.२६)। **प्रध्वस्ताः=नष्टाः=उच्छिन्नाः।**
- 'प्रध्वस्तचत्वरपथाऽयोध्या' (गोरेसियोसम्पा॰रा॰२.६८.५३)। **उज्जासिताजिरमार्गा। प्रध्वस्तानि चत्वराणि पन्थानश्च यस्यां सा। प्रध्वस्तानि विगतजनसम्पातानीत्यर्थः।**
- 'सिकताः प्रध्वंसयति' (शा॰ब्रा॰७.३.१.२३)। **प्रध्वंसयति विकिरति।**

## नद्
- {प्रणद्}
- नद् (णद-अव्यक्ते शब्दे)।
- 'प्राणदद्यामदुन्दुभिः' (रा॰२.८१.२)। **प्रावदित्यर्थः।**

## नभ्
- {प्रण्भ्}
- नभ् (णभ तुभ-हिंसायाम्)।
- 'प्र नभस्व पृथिवि भिन्द्धीदं दिव्यं नभः' (अथर्व॰६.१८.१)। **प्रदीर्यस्व। उत्पाटिता भवेत्यर्थः।**

 **-नभतिरकर्णकोऽपि-** 'नभन्तामन्यके समे' (ऋ॰८.३९.१) इत्यत्र यथा। **मा भूवन्नन्यके सर्व इति हि तत्र निरुक्तम्।**

## नम्
- {प्रण्म्}
- नम् (णम-प्रह्वत्वे शब्दे च)।
- 'तस्मात्प्रणमेन्न चातिनमेत्' (तन्त्रा॰३.४)। **इह प्रशब्दोऽनर्थकः। नायं प्रकर्षमाचष्टे।**
- 'इन्द्राय स प्रणमति यो बलीयसे नमति' (का॰नी॰सा॰टीका)। **प्रणमति=नमस्यति।**
- 'वनवासे प्रणता मतिः कथम्' (अवदा॰जा॰२०.२)। **प्रणता=प्रवणा।**
- 'नैवोन्नता न प्रणता न गुरुं धारयेच्चिरम्' (का॰सं॰गभिगीचिकित्साध्याये)। **प्रणता=अवनता=आवर्जिता=नतकाया।**
- 'प्रणम्य प्रणिधाय कायम्' (गीता॰११.४४)। **नमस्कृस्य।**

## नश्
- {प्रणश्}
- नश् (णश-अदर्शने।
- 'या प्रेव नश्यसि' (ऋ॰१०.१४६.१)। **प्रणश्यसि=तिरोभवसि, तिरोधत्से, अन्तर्धत्से।**
- 'आधिः प्रणश्येद् द्विगुणे धने यदि न मोच्यते' (याज्ञ॰२.५८)।
- 'तस्याहं न प्रणश्यामि स च मे न प्रणश्यति' (गीता ६.३०)। **नित्यं सन्निदध इत्यर्थः। अहं मद्भक्तस्य हदि सन्निविष्टः, स च मयोति तात्पर्यार्थः।**
- 'प्रनंष्टुमयतिष्ट च' (भट्टि॰१५.५८)। **प्रनंष्टुं पलायितुं प्रायसदित्यर्थः॥**

## निज्
- {प्रणिज्}
- निज् (णिजिर्-शौचपोषणयोः)।

'आपो मलमिव प्राणैक्षीत् सर्वान्मच्छपथानधि' (अथर्व॰२.७.१)। **प्रक्षालयतु, शोधयत्वित्यर्थः।**

## नी
- {प्रणी}
- नी (णीञ्-प्रापणे)।
- 'उद्यन्नु खलु वा आदित्यः सर्वाणि भूतानि प्रणयति' (ऐ॰ब्रा॰२५.६)। **प्रणयति=सुवति=प्रेरयति कर्मसु।**
- 'प्र नो नय प्रतरं वस्यो अच्छ' (ऋ॰६.४७.७)। **प्रणय=प्रापय।**
- 'स होवाच। बिभेमि प्रणयत मेति' (श॰ब्रा॰१२.९.३.८)। **अग्रे नयतेत्यर्थः।**
- तां पुरं प्रणयामि वः (अथर्व॰१९.१९.१)। **प्रतिष्कशो भूत्वा नयामि प्रापयामि।**
- 'स येनैवं प्रणयति तेनैव निनयति' (श॰ब्रा॰१.९.२.३३)। **येन पात्रेणाप उपादत्ते तेनैवासिञ्चति आवर्जयतीत्यर्थः।**
- 'एतेनाग्ने ब्रह्मणा वावृधस्व…उत प्रणेष्यभि वस्यो अस्मान्' (ऋ॰१.३१.१८)। **वस्यः श्रेयः। प्रणेषि साधु नयेत्यर्थः।**
- 'अस्त्रं पुनः पाशभृतः प्रणिन्ये' (कि॰१६.५४)। **प्रणिन्ये प्रयुयुजे।**
- 'प्रणयेद्वाऽपि तां भूमिं प्रणश्येद्गहने पुनः' (भा॰शां॰१२०.१५)। **प्रणयेत्=आत्मानं प्रापयेत्।**
- 'प्रणयस्व यथाश्रद्धं राजन् किं करवाणि ते' (भा॰वन॰५६.१)। **प्रीयस्वेत्यर्थो भाति। नीलकण्ठस्तु परिणयस्वेत्याह।**
- यो हि गार्हपत्यादानीय दक्षिणाग्निः प्रणीयते तस्मिन्नानाय्य इत्यमरः। **प्रणीयते=निर्मीयते=कल्प्यते।**
- 'शाल्यर्थं कुल्याः प्रणीयन्ते' (भाष्ये १.१.२२)। **प्रणीयन्ते=निर्मीयन्ते।**
- 'प्रणयन्तु भवन्तो मां यथेष्टमभिमन्त्रिताः' (भा॰सभा॰३५.३)। **मयि स्निह्यन्तु, स्नेहं दर्शयन्तु। प्रकर्षेण श्रेयः प्रापयन्तु इति तु नीलकण्ठः।**
- 'यदि न प्रणयेद्राजा दण्डं दण्ड्येष्वतन्द्रितः' (मनु॰७.२०)। **प्रणयेत्=धारयेत्=निपातयेत्।**
- 'यथाधर्मं प्रणयते दुर्बले बलवत्तरः' (भा॰शा॰९३.१)। **प्रणयते=आचरति।**
- 'तस्मात्तमेव प्रणयेत्सदैव मन्त्रं प्रजासङ्ग्रहणे समर्थम्' (भा॰शां॰८३.५५)। **प्रणयेत्कुर्वीत।**
- 'भूर्भुवः स्वरित्यभिमुखमग्निं प्रणयन्ति' (गो॰गृ॰१.१.११)। **स्थापयन्तीत्यर्थः। प्राञ्चं नीत्वाऽऽवर्त्य स्थापयन्तीति ग्रन्थाशयः।**
- 'प्रणयस्व च तत्त्वेन मैवं भूः शोकलालसा' (रा॰५.२०.७)। **सम्मानने नयतेरात्मनेपदमिति टीकाकृद्रामः।** अपः प्रणयति। **अत्र पवनरूपं संस्कारं निर्वर्तयतीत्यर्थो विवक्ष्यते।**
- 'चाराः कृष्णं प्रणीयन्तामनिरुद्धस्य मार्गणे' (हरि॰२.१२१.३३)। **चार्यन्ताम् नियुज्यन्तामित्यर्थः।**
- 'अद्य कुन्त्याः परिक्लेशं वनवासं च कृत्स्नशः। द्रौपद्याश्च परिक्लेशं प्रणेष्यामि हते त्वयि' (भा॰भीष्म॰७९.४)। **विनेष्यामि अपनेष्यामीत्यर्थः।**
- 'प्र यं गये निनीषसि' (ऋ॰८.९२.४)।
- 'ओजायमाना तस्यायं प्रणीय जनकात्मजा' (भट्टि॰५.७६)। **उपहृत्येत्यर्थः।**
- 'तेन सम्यक् प्रणीतानि शरजालानि' (भा॰भीष्म॰८६.६)। **प्रणीतानि=क्षिप्तानि।**
- 'क्रमं प्रणीय पाञ्चाल्यः शिक्षां चोत्पाद्य केवलाम्' (हरि॰१.२४.३२)। **प्रणीय विरचय्य।**
- ददानि किं चापि मनःप्रणीतम्। **मनःप्रणीतं सङ्कल्पितम्, हृदयस्य प्रियमित्यर्थो वैवक्षिकः।**
- 'परप्रणीतानि वचांसि चिन्वताम् प्रवृत्तिसाराः खलु मादृशां गिरः' (कि॰१.२५)। **परप्रणीतानि=परग्रथितानि परोक्तानीत्यर्थः।**
- 'दग्धां गुहां पश्य उलूकपूर्णा काकप्रणीतेन हुताशनेन' (पञ्चत॰३.१)। **प्रणीतेन=आहतेन, क्षिप्तेन, दत्तेनेति वा।**
- 'भवत्प्रणीतमाचारमामनन्ति हि साधवः' (कु॰६.३१)। **प्रणीतं निबद्धं ग्रन्थे कृतम्, स्मृतमिति वा।**
- 'प्रणीतो न तु प्रकाशितः' (उत्तर॰४)। **प्रणीतो रचितः।**
- 'उत्तरं रामचरितं तत्प्रणीतं प्रयुज्यते' (उत्तर॰१.३)। **उक्तोऽर्थः।**
- प्रणीतः संस्कृतोऽनलः (अमरे)। **प्रणयनं मन्त्रादिना संस्कारैः प्रादुष्करणम् इति स्वामी।**
- 'वानरेन्द्रप्रणीतेन' (बलेन) (रा॰)। **वानरेन्द्रनायकेनेत्यर्थः।**
- 'कण्ठाश्लेषोपगूढं तदपि न चिरं यत्प्रियाभिः प्रणीतम्' (भर्तृ॰३.८२)। **प्रणीतम्=रचितम्।**
- 'प्रणीतश्चाप्रणीतश्च यथाग्निर्दैवतं महत्' (मनु॰९.३१७)। **प्रणीतः=आहितः।**
- 'वृष्ण्यन्धका ह्युग्रसेनादयो वै कृष्णप्रणीताः सर्व एवेन्द्रकल्पाः' (भा॰उ॰२८.१२)।
- 'साधुकारं याचितं स्यात्प्राक् प्रणीतमयाचितम्' (ल॰वि॰स्मृ॰४.१०)।
- 'मिथ्याप्रणीते यज्ञाङ्गे प्रजानां सङ्क्षयो ध्रुवः (हरि॰३.२.२१, रा॰६.९६.६)। **प्रणीते=निर्मिते=निर्वृत्ते।**
- प्रणीतमुपसम्पन्नं प्रयस्तं स्यात्सुसंस्कृतम् इत्यमरः।
- 'प्रणीतभावमत्यर्थं युधि सत्यपराक्रम' (भा॰उ॰७६.२)। **युधि समर्पितचित्तमित्यर्थः।**
- प्रणीताः (आपः) (श॰ब्रा॰१.९.२.३२)। प्रणीताः श्वोभूते प्रयोगार्थं वेद्यां निहिताः। प्रणीतेति च यज्ञियपात्राणामन्यतमम्।
- 'त्रिधा प्रणीतो ज्वलनो मुनिभिर्वेदपारगैः (हरि॰३.२३.५)। **प्रणीतः स्मृत उदित उदाहृत उक्तः** (गार्हपत्य आहवनीयो दक्षिणाग्निश्चेत्यग्नित्रेता)।
- 'बुद्धिः प्रणीता येनेयम्' (रा॰२.२२.१४)। **निर्मिता, रचितेत्यर्थः।**
- 'नीतिमता प्रणीता (सेना)' (रा॰२.९७.३१)। **प्रणीताऽभिविनीता=शिक्षिता।**
- 'दण्डनीत्यां प्रणीतायां सर्वे सिध्यन्त्युपक्रमाः'। **दण्डनीत्यामुपयोगं नीतायाम्, व्यापारितायाम् इत्यर्थः।**
- 'न च धर्मं प्रणीतं ते पथ्यमुक्तं विचक्षणैः' (रा॰५.२३.७)। **प्रणीतमाचरितम्। ते=त्वया।**
- 'किमयं शब्दः स्यात्स्वभावज उत परप्रणीतः' (पञ्चत॰१८.१०)। **परप्रणीतः=परकृतः।**
- 'द्यूते पुराणैर्व्यवहारः प्रणीतस्तत्रात्ययो नास्ति न सम्प्रहारः।' (भा॰सभा॰५६.१३)। **प्रणीतः=निबद्धः, निर्णीतः=प्रतिष्ठापितः** ।
- '(आयुर्वेदम् ) भूयोऽष्टधा प्रणीतवान् (सुश्रुते १.१.१८)। **अष्टधा व्यास, जग्रन्थ रचयाञ्चकारेत्यर्थः।**
- 'विशन्मुहूर्तं तु भवेदहश्च रात्रिश्च सङ्ख्या मुनिभिः प्रणीता' (भा॰१२.२३१.१३)। **प्रणीता=निर्धारिता, नियतीकृता।**
- 'तेन वै दुष्प्रणीतेन गता वैवस्वतक्षयम्' (भा॰द्रोण॰१८३.११)। **दुष्प्रणीतेन=दुर्नयेन।**
- 'प्रणीतीरभ्यावर्तस्व' (अथर्व॰७.११०.१)। **प्रकृष्टनयनादिवेदब्रह्मचर्यनियतीः।**
- 'तव प्रणीती (=प्रणीत्या) तव शूर शर्मन्नाविवासन्ति कवयः सुयज्ञाः' (वा॰सं॰७.३५)। **तव प्रणीत्या=स्वया प्रणीताः सन्तः, त्वन्नेत्रा इत्यर्थः।**
- 'प्रणेतारो यजमानस्य मन्म' (ऋ॰७.५७.२)। **प्रणेतारः=प्रेरयितारः। तृन्नन्तमेतत्।**
- 'प्रणेतारं वस्यो अच्छा कर्तारं ज्योतिः समत्सु' (ऋ॰८.१६.१०)।
- 'प्रणयन्तीं चोपेक्षेत' (का॰सं॰वि॰शिष्य॰)। **प्रणयं कुर्वतीमित्यर्थः।**
- 'अस्मत्प्रणेयो राजेति लोकांश्चैव वदन्त्युत' (भा॰शां॰५६.६०)। **प्रणेयो वश्यः।**
- 'सुहृदां हि धनं भुक्त्वा कृत्वा प्रणयमीप्सितम्' (भा॰उ॰१०७.७)। **प्रणयं कृत्वा विस्त्रम्भमुत्पाद्येत्यर्थः।**
- 'स्नेहस्य तत्फलमसौ प्रणयस्य सारः' (मालती॰१.९)।
- 'मया गृहीते सलिलेऽनेन कृतः प्रणयः' (शा॰५)। **प्रणयः परिचयः। कृतः प्रदर्शितः।**
- 'अजानता महिमानं तवेदं मया प्रमादात्प्रणयेन वाऽपि' (गीता॰११.४१)।
- 'मैत्र्यात्, परिचयाद्वा साधारणोऽयं प्रणयः' (शा॰३)। **प्रेमा, अनुरागः**
- 'अलङ्कृतोऽस्मि स्वयङ्ग्राहप्रणयेन भवता' (मृच्छ॰१)। **प्रणयेन=प्रसादेन।**
- 'हरेरतुलविक्रमप्रणयलालसः साहसे' (मालती॰८.७)। **प्रणयोऽभिलाषः, स्पृहा।**
- 'आबद्धकङ्कणकरप्रणयप्रसादमासाद्य' (मालती॰६.१४)। **करप्रणयः=करग्रहरणम्, पाणिपीडनम्।**
- 'तद्भूतनाथानुग नार्हसि त्वं सम्बन्धिनो मे प्रणयं विहन्तुम्' (रघु॰२.५८)। **प्रणयं प्रार्थनाम्।**
- 'स मद्विधानां प्रणयैः कृशीकृतः (चारु॰१.२६)। **प्रणयैः=याच्ञाभिः, धनयाचनैः।**
- 'हेतुप्रणयालसः' (अवदा॰जा॰२३.२७)। **युक्तिग्रथनमन्द इत्यर्थः।**
- 'नेता रसानां नेता भासां ज्योतिषां प्रणयः' (नि॰२.१४.३)। **प्रणयः प्रणेता। कर्तर्यच्।**
- 'भव्यानां भवादृशां चार्थिदर्शनं महोत्सवः प्रणयनमाराधनम्' (हर्ष॰उ॰३)। **प्रणयनं याचनम्। राजानं प्रति भैरवाचार्योक्तिरियम्।**
- 'तं धीरा वाचा प्र णयन्ति सप्त' (ऋ० १०।११४।७)। **होत्रादयः सप्त धीमन्तस्तमग्निं प्रकर्षेण प्रापयन्ति।**
- 'मनुष्यलोक एवैनं पवयित्वा पूतं देवलोकं प्रणयति' (तै० सं० ६।१।२।१०)। **उक्तोऽर्थः।**
- 'प्र तं मह्या रशनया नयन्ति' (ऋ० ४।१।९)। **प्रणयन्ति उत्तरवेद्यादिषु प्रक्षिपन्ति। तम् अग्निम्।**
- 'यं त्वामयं स्वधितिस्तेजमानः प्रणिनाय महते सौभगाय' (ऋ० ३।८।११)। **महत्सौभाग्यं प्रापयामासेत्यर्थः।**
- 'उद्यन्नु खलु वा आदित्यः सर्वाणि भूतानि प्रणयति' (ऐ० ब्रा० ५।३१)। **प्रणयति चेष्टयति।**
- 'प्रणयस्व च तत्त्वेन' (रा० ५।२०।७)। **प्रणयस्व स्नेहं कुर्विति भूषणम्। प्रसीदेति तीर्थः। अन्धकारे दीपिकाभि र्गच्छन्न स्खलति क्वचित्। एवं स्वरैः प्रणीतानां भवन्त्यर्थाः स्फुटा इति इति वेङ्कटमाधवो ऽनुक्रमण्याम्॥ स्वरैः प्रणीतानां स्वरैर्दर्शितपथानाम्।**
- 'तत्प्रणीतमनसामुपेयुषाम्' (शिशु० १४।३८)। **हृष्टचित्तानाम् इति मल्लिः।**
- 'मिथ्या प्रणीतात्मा' (रा० ५।२१।१०)। **प्रणीतात्मा स्निग्धमना इति भूषणम्। विनीतात्मेति तु तीर्थः।**
- 'हे प्रणतप्रणीत' (स्कन्दपु० का ४।१६)। **भक्तप्रणीतः=भक्तप्रणेयः=भक्तवश्यः।**
- 'शुष्मणि प्रणयनादि संस्कृते' (शिशु० १४।२२)। **प्रणयनं गार्हपत्याद् उद्धृत्य मन्त्रेणायतने सादनम् इति मल्लिः।**
- 'तत्प्रणेयं निबोधस्व त्रैलोक्यं सचराचरम्' (हरि० ३।२।३२)। **तत्प्रणेयं तद्वश्यं तदायत्तम्।**
- 'वायुर्वै प्रणीर्यज्ञानाम्' (ऐ० ब्रा० २।३४)। **प्रणीः प्रणायकः।**
- 'रामेण सार्धं मथुरां प्रणीते श्वाफल्किना मयि…' (भा० पु० ११।१२।१०)। **प्रणीते नीते। प्रशब्दो धात्वर्थानुवादी।**

## नु
- {प्रणु}
- नु (णु-स्तुतौ)।
- 'प्र पर्वता अनवन्त प्र गावः' (ऋ॰८.८५.५) **प्राणवन्त=अनदन्, अशब्दायन्त। गावोऽरेभन्त (अरम्भन्त) पर्वताश्चागर्जन् इत्यर्थः।**
- 'ओमिति प्रणौति' (ऐ॰ब्रा॰५.३२)। **प्रणौति=उच्चारयति। विशिष्टेऽर्थे धातोः पाठः सामान्ये प्रयोगः।**
- 'षोडशभिः प्रणौति' (ऐ॰ब्रा॰४.१,६.३३)। **षण्णामक्षराणामन्ते ओम् इत्यक्षरमुच्चारयतीत्यर्थः।**
- 'य एतदेवं विद्वानक्षरं प्रणौति' (छां॰उ॰१.४.५)। **उक्तोऽर्थः।**

## नुद्
- {प्रणुद्}
- नुद् (णुद-प्रेरणे)।
- 'प्रणुदा नः सपत्नान्' (वा॰सं॰१५.२)। **परासुवेत्यर्थः। उत्सारय, दूरं गमय।**
- 'अग्ने जातान् प्रणुद मे सपत्नान्' (अथर्व॰७.३५.१)। **अतिदूरमपसारयेत्यर्थः।**
- 'सा नो भूमिः प्रणुदतां सपत्नान्' (अथर्व॰१२.१.४१)। **उक्तोऽर्थः।**
- 'नावमन्येदभिगतं न प्रणुद्यात्कथञ्चन' (भा॰अनु॰६३.१३)। **प्रणुद्यात्=प्रत्याख्यायात्, निराकुर्यात्। अभिगतमभ्यागतम्।**
- 'अप्रणोद्योऽतिथिः सायं सूर्योढो गृहमेधिना' (मनु॰३.१०५)। **अप्रत्याख्येयः। सूर्योढमस्तमनवेलायां प्राप्तमतिथिं वासे न प्रत्याचक्षीतेत्यर्थः।**
- 'न सायकप्रणुत्तानां पुनरस्ति निवर्तनम्' (अथर्व॰९.२.१२)। **सायकर्दूरं प्ररितानाम् इत्यर्थः।**
- 'तस्य सैन्यस्य रेणुमुद्धूतं वै वाजिखुरप्रणुन्नम्' (भा॰वन॰२६९.२५)। **प्रणुन्नम्=उत्क्षिप्तम्।**
- 'बहुवेगप्रणुन्नेन समुद्रेण' (रा॰५.३.३८)। **प्रणुन्नेन=आकम्पितेन, क्षोभितेन।**

## नृत्
- {प्रनृत्}
- नृत् (नृती-गात्रविक्षेपे)।
- 'क्लीबा इव प्रनृत्यन्तो वने ये कुर्वते घोषम्' (अथर्व॰८.६.११)। **प्रनृत्यन्तो नर्तनपूर्वकं गच्छन्तः।**
- 'प्रनृत्यतीव सङ्ग्रामे चापहस्तो धनञ्जयः' (भा॰वि॰६२.९)। **हर्षाविष्टः प्रनृत्तवान् (=नर्तितुमारब्ध)। प्रशब्द आदिकर्मणि।**
- 'ये तदास्मान् प्रनृत्यन्ति पुनर्गौरिति गौरिति' (भा॰८.८३.४३)। **अवहेलयन्तो नर्तकवृत्तिमास्थुः।**

## पक्ष्
- {प्रपक्ष्}
- पक्ष् (पक्ष-परिग्रहे)।
- 'प्रपक्षः शकुनिस्तेषाम्' (भा॰द्रो॰७.१२)। **प्रपतितपक्ष इत्यर्थः।**

## पच्
- {प्रपच्}
- पच् (डुपचष्-पाके)।
- पिटकायाः पाकः प्रपाको भवति।

## पठ्
- {प्रपठ्}
- पठ् (पठ- व्यक्तायां वाचि)।
- 'यं (जप्यं) सप्तरात्रं प्रपठन् पुमान् पश्यति खेचरान्' (भा॰पु॰४.८.५३)। **प्रपठन्=उच्चैरुच्चारयन्। येन यत्नेन मन्वाद्यैरात्मवचनं प्रपाठितम् (=प्रोक्तम्, अध्यापितम्)। प्रपाठक इति तैत्तिरीयसंहितादिषु ग्रन्थैकदेशस्य सञ्ज्ञा।**

## पण्
- {प्रपण्}
- पण् (पण-व्यवहारे स्तुतौ च)।
- 'येन धनेन प्रपणं चरामि' (अथर्व॰३.१५.५)। **व्यवहर्तुं पण्यद्रव्यस्य परिमाणकल्पनं प्रपण इति सायणः।**
- 'शुनं नो अस्तु प्रपणः' (अथर्व॰३.१५.४)। **प्रपणो विनिमयः।**

## पत्
- {प्रपत्}
- पत् (पत्लृ-गतौ)।
- 'साकं यक्ष्म प्र पत' (ऋ॰१०.९७.१३)। **प्रपत=अपध्वंस।**
- 'गिरिभिः पुरा वसुधां प्रपतद्भिरुत्पतद्भिश्च' (व॰सं॰३१.३)।
- 'ता एता देवताः सृष्टा अस्मिन्महत्यर्णवे प्रापतन्' (ऐ॰उ॰२.१)। **प्रापतन्=न्यञ्चन्।**
- 'ये तत्र पक्षिणो भूत्वा प्रपतन्ति यथादिशम्' (भा॰उ॰४६.९)। **प्रपतन्ति=उड्डीयन्ते।**
- 'दृष्ट्वाऽपि नाभ्यजानन्त तेऽज्ञानात्प्रपतन्त्युत' (भा॰सभा॰३.३३)। **प्रपतन्ति=स्खलन्ति।**
- 'प्रपतेतः पापि लक्ष्मि नश्येतः' (अथर्व॰७.११५.१)। **प्रपत=दूरं गच्छ।**
- 'पुरूरवो मा मृथा मा प्रपप्तः' (ऋ॰१०.९५.१५)। **मा पलायिष्ठाः, माऽपक्रमीः।**
- 'न खालित्यं न पालित्यं न केशाः प्रपतन्ति च (चरके)।
- 'वय एवैनमेतद्भूतं प्रपातयति' (श॰ब्रा॰३.३.४.१५)। **प्रपातयति=उड्डाययति।**
- 'प्रपातादुद्धृतोऽन्यस्मादन्यत्र पतितो ह्यसि' (अवदा॰जा॰२४.२८)। **प्रपातः=अवपातः=अवटः। प्रपातस्त्वतटो भृगुरित्यमरः।**
- 'मधु प्रेप्सुरिवाबुद्धिः प्रपातं नावबुध्यते' (भा॰द्रोण॰१३३.१०)। **उक्तोऽर्थः।**
- 'प्रपातैरायुधान्युग्राण्युद्वहन्त (महीधरम्) न चुक्षुभे' (भा॰द्रोण॰१७५.७४)।
- प्रपाताः पयसो विचित्राः कणपङ्क्तयः (यो॰वा॰६ (२) १८६.७९)। **प्रपाता धारासाराः।**
- 'शरत्प्रतीक्षः क्षमतामिमं भवाञ्जलप्रपातं रिपुनिग्रहे धृतः' (रा॰४.२७.४८)। **जलप्रपातः=जलागमः=वर्षाकालः।**
- 'प्र राजन् पक्षिणः पतन्त्यवाऽपक्षा पद्यन्ते' (पञ्च० ब्रा० १४।१।१२)। **पक्षिणः पक्षवन्तः प्रपतन्ति उत्पतन्ति।**
- 'पुरूरवो मा मृथा मा प्र पप्तः' (ऋ० १०।९५।१५)। **भृगोः पतनं मा कार्षीरित्यर्थः। प्रपातस्त्वतटो भृगुरित्यमरः। पुस्तके माऽपक्रमीः, मा पलायिष्ठा इति यदुक्तं तत्परेषां केषाञ्चिद् व्याख्यानं नास्माकम्। प्रकरणं च तद्विरुन्ध इति नादरणीयम्।**
- 'तांस्ते (लोकान्) ददानि मा प्रपत प्रपातम्' (भा० आदि० ९३।३)। **प्रपातमिह णमुलन्तमिति नीलकण्ठः। तद्रभसात्। अर्थासङ्गतेः। शास्त्रानुग्रहविरहाच्च।**
- 'महाप्रमाणै र्विपुलैः प्रपातैर्मुक्ताकलापैरिव लम्बमानैः' (रा० ४।२८।४८)। **प्रपाता निर्झराः।**

## पद्
- {प्रपद्}
- पद् (पद-गतौ)।
- 'यदध्वर्युश्च प्रतिप्रस्थाता च निश्चक्रामतः प्र च पद्येते' (श॰ब्रा॰४.२.४.२२)। **प्रपद्येते=प्रत्यावर्तेते।**
- 'तम एतत्पुरुष मा प्रपत्थाः' (अथर्व॰८.१.१०)। **मा प्रपत्थाः=मा गमः।**
- 'योनिमन्ये प्रपद्यन्ते शरीरत्वाय देहिनः' (कठ॰उ॰५.७)। **प्रपद्यन्ते प्राप्नुवन्ति।**
- 'अप्रपद्यंश्च कर्माणि नित्यदेयानि' (भा॰शां॰३४.१२)। **अप्रपद्यन्=प्रापद्यन्त=आचरन्।**
- 'पश्यामो मयि किं प्रपद्यते' (अमरु॰२४)। **मयि कथं व्यवहरतीत्यर्थः।**
- 'धमनोर्यदा मातरिश्वा प्रपद्यते' (सुश्रुते १.२५१.२०)। **प्रपद्यते=उपैति।**
- 'ब्रह्म प्रपद्ये ब्रह्म मा क्षत्राद् गोपायतु' (ऐ॰ब्रा॰७.२२)। **बह्म शरणं यामीत्याह।**
- 'गच्छामित्रान् प्रपद्यस्व' (ऋ॰६.७५.१६)। **प्रपद्यस्व=आक्राम, आस्कन्द, अभियाहि।**
- 'अथाम्बराद् भयजनना प्रपेदिरे सपादपाः…महाद्रयः' (भा॰१.१९.२६)। **पतिता इत्यर्थः।**
- 'ते शरा स्वसमुत्थेन प्रदीप्ताश्चित्रभानुना। भूमौ सर्वे तदा राजन् भस्मभूताः' प्रपेदिरे' (भा॰उ॰१८०.३४-३५)। **प्रपेदिरे=अवपेतुः।**
- 'श्रुत्वेदानीं प्रपद्येथाः स्वां मतिम्। **निश्चयं याहीत्यर्थः।**
- 'अनन्यशरणा चाद्यैव प्रभृति प्रपद्यस्व मनसा वाच क्रियया च … देवदेव त्रिभूवनगुरुं त्र्यम्बकम्' (हर्ष॰१)। **प्रपद्यस्व=शरणं याहीत्यर्थः।**
- 'प्रगृहीते ततो धर्मे प्रपत्स्यति कृतं युगम्' (हरि॰३.४.४६)। **प्रवेक्ष्यति, प्रक्रंस्यत इति वाऽर्थः।**
- अप्रवृत्ताः प्रपत्स्यन्ते समयाः शपथास्तथ (हरि॰३.३.३०)। **प्रवर्तिष्यन्ते, प्रचरिष्यन्ति प्रथिष्यन्त इत्याह।**
- 'द्वारैवैनं पितृलोकं प्रपादयति' (श॰ब्रा॰१३.८.१.५)। **गमयति प्रापयतीत्यर्थः।**
- अथैनं शालां प्रपादयति (श॰ब्रा॰३.१.२.२१)। **प्रपादयति=प्रापयति=प्रवेशयति।**
- 'इन्द्रं मध्यं प्रपादयन्ति' (=अन्तः प्रवेशयन्ति)।
- 'अपरस्याह्नः सन्धिकाले गृहान् प्रपादयेत्' (व॰गृ॰१५.१४)। **उक्तोऽर्थः।**
- 'अथाऽस्य स्थानं व्रजपरिहितं प्रपाद्य' (लौ॰गृ॰३.४)। **गोसमूहो व्रजः, तेन परिहितमधिष्ठितं स्थानं प्रपाद्य प्रवेश्येति देवपालः।**
- 'अथ यत्र पूर्वया द्वारा वसतीवरीः प्रपादयन्ति। तदपरया द्वारा नेष्टा परिस्रुतं प्रपादयति' (श॰ब्रा॰५.१.२.१६)। **प्रपादयन्ति=प्रणयन्ति।**
- 'द्वारा पुरं प्रपित्सेत्' (श॰ब्रा॰११.१.१.३)। **प्रपत्तुं प्रवेष्टुमिच्छेदित्याह।**
- 'शिष्यस्तेऽहं शाधि मां त्वां प्रपन्नम्' (गीता॰२.७)। **प्रपन्नम्=शरणागतम्।**
- पीडिते तु विपन्नः स्यात्प्रपन्नः शरणागते (औ॰पदा॰२.४१)।
- 'मनोवाक्कर्मभिर्देव त्वां प्रपन्नान् भजस्व नः' (भा॰कर्ण॰३३.६२)। **प्रपन्नान्=शरणागतान्।**
- 'प्रपन्ना मामियं चेति दयां कर्तुमिहार्हसि' (भा॰आश्व॰६७.१९)। **उक्तोऽर्थः।**
- 'प्रपन्नवत्सलो देवः' (भा॰अनु॰१७.६८)।
- 'भीतं प्रपन्नं प्रददाति यो वै' (भा॰उ॰१२.२०)।
- 'त्वं प्रसादं प्रसन्नात्मन् प्रपन्नानां कुरुष्व नः' (वि॰पु॰१.९.७४)।
- 'त्रायन्तां वो मधुरिपोः प्रपन्नार्तिच्छिदो नखाः' (ध्वन्यालोके १.१)।
- 'प्रपन्नानां परित्राता प्रजानां प्रियकारकः' (शिव॰१.१५)। **अत्र सर्वत्र प्रपन्नः शरणागत उच्यते।**
- 'शरणं ये प्रपन्नानां भवन्ति शरणार्थिनाम्' (भा॰वि॰१६.२७)। **प्रपन्नानां प्राप्तानामुपेतानाम्। अस्मात्प्रयोगादवसीयते यत्र क्वापि प्रपन्नशब्दः शरणागतमाह तत्र शरणमिति द्वितीयान्तं गम्यमानत्वाल्लुप्तमिति द्रष्टव्यम्।**
- 'प्रपन्नं साधयन्नर्थम्' (याज्ञ॰२.४०)। **इह प्रपन्नं प्रतिपन्नमभ्युपेतमाह।**
- 'इयं प्रपन्ना तपसे तपोवनम्' (कु॰५.५६)। **प्रस्थिता गतेत्यर्थः।**
- 'प्रत्यक्षाभिः प्रपन्नस्तनुभिरवतु वस्ताभिरष्टाभिरीशः (शा॰१.१)। **प्रपन्नः=सम्पन्नः=उपपन्नः=सङ्गतः।**
- 'रात्र्यां प्रपन्नायाम्' (=अवतीर्णायां त्रियामायाम्) (रा॰२.४२.३२)।
- 'क्षमां च तत्रात्मवतां प्रपत्तुम्' (अवदा॰जा॰१९.३३)। **प्रपत्तुम्=आचरितुम्=कर्तुम्।**
- 'कुर्वीत यस्ता हृदयेऽपि तावत्स्यात्सोऽपहास्यः किमुत प्रपत्ता' (अवदा॰जा॰२०.१७)। **प्रपत्ता=अनुष्ठाता।**
- 'उक्तं गृहप्रपदनम्' (आश्व॰गृ॰२.१०.१)। **गृहप्रपदनम्=गृहप्रवेशः।**
- 'अप्रवृत्ताः प्रपत्स्यन्ते समयाः शपथास्तथा' (हरि० ३।३।३०)। **प्रपत्स्यन्ते प्रवर्त्स्यन्ति प्रवर्तिष्यन्ते।**
- 'यदि पूर्वया द्वारा राजानं प्रपादयन्ति' (शां० ब्रा० ९।६)। **प्रपादयन्ति प्रवेशयन्ति। राजानं सोमम्।**
- 'तं (विनाशं) यदि नेच्छसि तदा प्रत्तव्यः' (रा० ५।२१।२० इत्यत्र भूषणे)। **प्रपत्तव्यः शरणीकर्तव्यः।**
- 'ननु भरतकृता प्रतिपत्तिः कुतो नाफलत्' (रा० १।१।३४ इत्यत्र भूषणे गोविन्दराज)। **प्रपत्तिः शरणागतिः।**
- 'एतद्वै खलु लोकद्वारम्। विदुषां प्रपदनं विरोधोऽविदुषाम्' (छां० उ० ८।६।५)। **प्रपदनं प्रापकम्।**

## पा
- {प्रपा}
- पा (पा-पाने)।
- 'यत्त्वा देव प्रपिबन्ति तत आप्यायसे पुनः' (ऋ॰१०.८५.५)। **पूर्णं पिबन्ति इत्यर्थः। प्रशब्दः पानस्य पर्याप्तिं कार्त्स्न्यमाह।**
- 'ऋजुः पश्यति यः सर्वं चक्षुषा प्रपिबन्निव' (भा॰उ॰३४.२३)। **आत्मानं दर्शनेन प्रत्यग्रतां नयन् इत्यर्थः।**
- 'प्रपित्वे अह्नः कुयवं सहस्रा' (ऋ० ४।१६।१२)। **प्रपित्वे प्रक्रमे।**
- 'आपित्वे नः प्रपित्वे तूयमागहि' (ऋ० ८।४।३)।

## पिष्
- {प्रपिष्}
- पिष् (पिष्लृ-सञ्चूर्णने)।
- 'करेण येन प्रापनष्टि कुञ्जरान्न तेन सिंहो मशकान् प्रबाधते' (पञ्चत॰१.२२६)। **प्रशब्दः प्रकर्षे। सञ्चूर्णयति न त्ववचूर्णयति।**

## पुष्
- {प्रपुष्}
- पुष् (पुष-पुष्टौ)।
- 'प्रो त्ये अग्नयोऽग्निषु विश्वं पुष्यन्ति वार्यम्' (ऋ॰५.६.६)। **प्रशब्दः प्रकर्षे। पोषस्य कार्त्स्न्यमाह।**

## पूर्
- {प्रपूर्}
- पूर् (पूरी-आप्यायने)।
- 'क्व गतिमानुषाणां च धनुषोऽस्य प्रपूरणे' (रा॰१.६७.२०)। **प्रसज्य धनुष आकर्णकर्षण इत्यर्थः।**

## पृच्
- {प्रपृच्}
- पृच् (पृची सम्पर्के)।
- 'वायो तव प्रपृञ्चती धेना जिगाति दाशुषे' (ऋ० १।२।३)। **प्रपृञ्चती प्रकर्षेण सोमसम्पर्कं कुर्वती। धेना वाक्।**

## पॄ
- {प्रपॄ}
- पॄ (पॄ-पालनपूरणयोः)।
- 'प्र यत्समुद्रमतिशूर पर्षि पारया तुर्बशं यदुं स्वस्ति' (ऋ॰१.१७४.९)। **प्रपर्षि=पारं नय। लेटि रूपम्। स्वस्ति=क्षेमेण।**
- 'प्र प्र यज्ञं पृणीतन' (ऋ॰५.५.५)। **कृत्स्नं कुरुतेत्यर्थः।**
- 'शाब्दी ह्याकाङ्क्षा शब्देनैव प्रपूर्यते' (साहित्य॰)। **दुह-प्रपूरण इति धातुपाठः। पूरणाभाव एव सः। इति प्रस्थानप्रसृतिपदे विरुद्धार्थस्य दर्शनादिति शाकटायनीये धातुपाठे। स्वाम्यप्येतमेवार्थमनुवदति क्षीरतरङ्गिण्याम्। वस्तुतः स्वामिशाकटायनयोः सम एष भ्रमः। अद्यापि हैमवतीषु वसतिषु दोहनार्थे** 'दूध भरना' **इति व्यवहरन्त्याबालवृद्धं लोकाः। पयसा पात्रपूरणस्येष्टत्वाद् दोहनस्य च तदर्थत्वान्माङ्गलिकः प्रयोक्ता दोहनं प्रपूरणमाह। गां दुग्धे इत्यस्य गोः स्तनेभ्यः पयो निष्कास्य क्षारयित्वा पात्रं भरतीत्यर्थः। कामान् दुग्धे इत्यादिषु सर्वत्र प्रपूरणमेवार्थः। पूरणाभावस्तु सुतरां दुःश्लिष्ट इति न बहु वक्तव्यमस्ति।**

## प्याय्
- {प्रप्याय्}
- प्याय् (ओ प्यायी वृद्धौ)।
- 'प्रास्मै दिशः प्यायन्ते' (तै० सं० १।६।११।४)। **प्रप्यायन्ते=प्रवर्धन्ते समृध्यन्ति समृद्धिमत्यो भवन्ति।**
- 'प्रप्यानश्चन्द्रमाः।' **प्यायितुमारब्धः। पूर्यमाण इत्यर्थः।**

## प्लु
- {प्रप्लु}
- प्लु (प्लुङ्-गतौ)।
- 'तेऽधराञ्चः प्रप्लवन्ताम्' (अथर्व॰३.६.७)। **नदीप्रवाहस्योपर्येव गच्छन्त्वित्यर्थः** । स ऐक्षत।
- 'यमिममात्मानमप्सु प्रापिप्लवम्' (श॰ब्रा॰६.२.१.८)। **प्रावाहयमित्याह। प्रापिाप्लवम् इति ण्यत्तस्य प्लवतेर्लुङि रूपम्।**
- 'तद्यथा लोके समुद्रं प्रप्लवेरन्' (ऐ० ब्रा० ६।२१)। **प्रप्लवो बाहुभ्यामितरतीरप्राप्तिः।**

## बन्ध्
- {प्रबन्ध्}
- बन्ध् (बन्ध्-बन्धने)।
- 'योऽनवद्यं कवते न तु प्रबध्नाति स घटमानः (कविः)' (का॰मी॰१.५)। **प्रबध्नाति प्रबन्धं रचयति।**
- 'स यथा शकुनिः सूत्रेण प्रबद्धो दिशं दिशं पतित्वाऽन्यत्रायतनमलब्ध्वा बन्धमुपश्रयते' (छां॰उ॰६.८.२)। **प्रबद्धः=दृढं बद्धः।**
- 'अविज्ञातप्रबन्धस्य वचो वाचस्पतेरपि। व्रजत्यफलतामेव… (कि॰११.४३)। **प्रबन्धः पूर्वापरसम्बन्धः।**
- 'नानद्यतनवत्क्रियाप्रबन्धसामीप्ययोः' (पा॰३.३.१३५)। **अत्र क्रियाप्रबन्धः क्रियासातत्यम्। प्रबन्धप्रहितं बाणवर्षम्=सातत्येन प्रेरिता बाणवृष्टिः।**
- 'अनुज्झितार्थसम्बन्धः प्रबन्धो दुरुदाहरः' (शिशु॰२.७३)। **प्रबन्धः सन्दर्भः।**
- 'अर्थै रर्थाः प्रबध्यन्ते गजाः प्रतिगजैरिव' (कौ० अ० ९।४।२७)। **प्रबध्यन्ते बध्यन्ते। अर्थाः सन्तायन्त इत्यपि। प्रबन्धः सन्तानो भवति।**
- 'स दर्भेण सुवर्णं हिरण्यं प्रबध्य पश्चाद्धरेत्' (जै० ब्रा० १।६२)। **प्रबध्य बद्ध्वा।**
- 'सूर्यप्रभां न सहते स्रवति प्रबद्धम्' (सुश्रुत० उत्तर० १९।९)। **प्रबद्धमिति क्रियाविशेषणम्। सततं निरन्तरमित्यर्थः।**
- 'अभिजनप्रबन्धो वंशः' (पा० ४।१।१६३ इत्यत्र वृत्तौ)। **प्रबन्धः सन्तानः, अविच्छेदः।**

## बाध्
- {प्रबाध्}
- बाध् (बाधृ-लोडने)।
- 'प्रबाधिता सहसा दैव्येन' (ऋ॰१०.१०८.९)।
- 'दैव्येन बलेनाग्रतः प्रेरितेति विवक्षा। बाहुभ्यां प्रबाधते कर्माणि' (नि॰३.९)।

## बुध्
- {प्रबुध्}
- बुध् (बुधिर्-बोधने, बुध-अवगमने)।
- 'अभुत्स्यु प्र देव्या वाचाहमश्विनोः' (ऋ॰८.९.१६)। **प्राभुत्सि=अजागरिषम्।**
- 'अप्रबुद्धा पशोः शक्तिः प्रबुद्धा कौलिकस्य च। नरेश्वरे जगत्सर्वं निमीलति निमीलति… तत्प्रबोधे प्रबुध्यते (हित॰४.१३५)॥ (१) **प्रबाधते प्रतनोतीत्यर्थः। प्रशब्दोऽर्थविपर्यासकृत्।** न मृत्युसेनामायान्ती जातु कश्चित् प्रबाधते (=वारयति)।
- 'कथं न दैवं शक्येत पौरुषेण प्रबाधितुम्' (भा॰सभा॰४६.२०)। **प्रबाधितुम्=पीडयितुम्, विरोद्धुम्, निहन्तुम्।** 'दिनकरभाः प्रबाधमानं वर्षत्रम्' (रा॰२.१०७.१८)। **दिनकरभा इति द्वितीयाबहुवचने रूपम्। प्रबाधमानम्=निवारयत्।**

F.N.

(१.इत्यादयः पञ्च पङ्क्तयः स्थानभ्रष्टा बाधृधातुप्रसङ्गे कर्माणीत्यतोऽनन्तरम्पाठ्याः।)

## बृह्
- {प्रबृह्}
- बृह् (बृह बृहि-वृद्धौ)।
- 'प्र हि क्रतुं बृहथो यं वनुथो रध्रस्य स्थो यजमानस्य चोदौ (ऋ॰२.३०.६)।
- 'धृष्टद्युम्नः सोमकानां प्रबर्हः' (भा॰आदि॰१९३.१)। **प्रबर्हः श्रेष्ठः।**
- 'तत्रोपतस्थुर्भरतप्रबर्हाः' (भा॰वन॰२४.२५)।
- 'भवान् प्रबर्हः शास्त्राणां प्रगल्भश्चातिबुद्धिमान्' (भा॰शां॰३१८.६४)। **उक्तोऽर्थः।**

## ब्रू
- {प्रब्रू}
- ब्रू (ब्रूञ्-व्यक्तायां वाचि)।
- 'अस्येदु प्रब्रूहि प्र पूर्व्याणि कर्माणि' (ऋ॰१.६१.१३)। **प्रब्रूहि=आख्याहि। विस्तरेण शंसेत्यर्थः।**
- 'कदा नु ते भ्रात्रं प्रब्रवाम' (ऋ॰४.२३.६)। **घोषयामेत्याह।**
- 'प्रैतानि तक्मने ब्रूमः' (अथर्व॰५.२२.८)। **प्रब्रूमः=रहस्यनिर्भेदपूर्वं ब्रूमः।**
- 'इदं वाव तज्ज्येष्ठाय पुत्राय पिता ब्रह्म प्रब्रूयात्' (छां॰उ॰३.११.५)। **शिष्याद् उपदिशेदित्यर्थः।**
- 'यदचरस्तन्वा वावृधानो बलानीन्द्र प्रब्रुवाणो जनेषु' (ऋ॰१०.५४.२)। **प्रब्रुवाणः=प्रख्यापयन्।**
- 'हुत उपसृष्टां प्रब्रूतादित्याह' (का॰श्रौ॰४.२.१८)। **प्रशब्दोऽनर्थकः। हतेऽग्निहोत्रे। उपसृष्टा=वत्सेन सङ्गता गौः।**
- 'एतस्यैव बलिहरणस्यान्ते कामं प्रब्रुवीत भवति हैवास्य' (गो॰गृ॰१.४.२८)। **प्रब्रुवीत=शब्दतः कथयेत, न तु मनसा प्रार्थयेत। प्रशब्दः प्रकर्षे।**
- 'स निलायत। सोऽपः प्राविशत्। तं देवताः प्रैषमैच्छन्। तं मत्स्यः प्राब्रवीत्' (तै० सं० २।६।३१।१)। **प्राब्रवीत्=अयमसाविति सनिर्भेदमकथयत्।**

## भक्ष्
- {प्रभक्ष्}
- भक्ष् (भक्ष-अदने)।
- 'ततः स कालः क्षुधितो देवांश्चासुरांश्च प्राभक्षयत' (का॰सं॰कल्प॰रेवती॰५)। **भक्षयितुमारब्धेत्यर्थः। प्रशब्द आदिकर्मणि।**

## भा
- {प्रभा}
- भा (दीप्तौ)।
- **प्रभातायां शर्वर्याम्=भातुं प्रवृत्तायाम्।**
- 'अथ यदेतत् प्रातः प्रभाति' (जै० ब्रा० १।६)। **प्रभाति व्युच्छति।**

## भाष्
- {प्रभाष्}
- भाष् (भाष-व्यक्तायां वाचि)।
- 'अम्बाम्बेति यथा बालः शिक्षमाणः प्रभाषते' (वा॰प॰१.१५२)। **शिक्ष्यमाणोऽपभाषत इति पाठान्तरम्।**

## भिद्
- {प्रभिद्}
- भिद् (भिदिर्-विदारणे।
- 'उत्तमे वयसि सर्व एव (दन्ताः) प्रभिद्यन्ते' (श॰ब्रा॰११.४.१.५)। **शीयन्ते, भ्रश्यन्ति प्रपतन्तीत्याह।**
- 'न त्वां प्रभिन्नं जानामि किमिदं भरतर्षभ' (भा॰मौ॰८.६)। **प्रभिन्नं पराजितम्।**
- 'छिन्ना भिन्नाः प्रभिन्ना वा' (रा॰५.२६.१०)। **भिन्ना भित्तिवत्। प्रभिन्ना घटवत् शकलीकृता इत्यर्थः।**
- **प्रभिन्नो गजितो मत्तः (गजः) इत्यमरः।**
- 'प्रभिन्नमिव मातङ्गं परिकीर्णं करेणुभिः' (भा॰वि॰१९.२९)।
- 'ततो महामेघमहीधराभं प्रभिन्नमत्यङ्कुशमत्यसह्यम्' (रा॰२.१५.४६)। **उक्तोऽर्थः।**
- 'प्रभिन्ननरनारीकः समाजोत्सवशोभितः' (रा०२.१००.४४)। **प्रभेदः सन्तोष इति तिलकः। प्रहृष्टनरनारीक इति क्वचित् पाठः।**
- 'यथा वै लाङ्गलेनोर्वरां प्रभिन्दन्ति' (तै० सं० ६।६।७।२९)। **प्रभिन्दन्ति प्रकर्षेण कृषन्ति।**

## भुज्
- {प्रभुज्}
- भुज् (भुजो-कौटिल्ये)।
- 'प्रभुज्य दक्षिणं जानुम्' (वा॰गृ॰५.२५)। **अन्वाच्येत्यर्थः।**
- 'दक्षिणं जानुं प्रभुज्य' (कौ॰सू॰१.१८)। **उक्तोऽर्थः।**
- 'प्रभुजति वाससी' (प्रतिमायाः) (पा० १।३।६६ सूत्रे भाष्ये)।
- 'प्राञ्च वै त्रयस्त्रिंशो यज्ञं प्रभुजति' (पञ्च० ब्रा० २०।२।४)। **प्रकर्षेण कुटिलं करोतीत्यर्थः। प्राञ्चम् ऋजुत्वेन गच्छन्तम्।**

## भू
- {प्रभू}
- भू (भू-सत्तायाम्)।
- 'भुवः प्रभवः' (पा॰१.४.३१)।
- **भवनपूर्वके निःसरणे प्रभवतिर्वर्तत इति पदमञ्जरी।**
- हिमवतो गङ्गा प्रभवति। **ततः प्रादुर्भवतीत्यर्थः।**
- '(शराः) प्रभवन्तः शरासनात्' (भा॰वि॰५८.४१)। **निःसरन्त इत्यर्थः।**
- 'अव्यक्ताद् व्यक्तयः सर्वाः प्रभवन्त्यहरागमे' (गीता ८.१८)। **प्रादुर्भवन्तीत्यर्थः।**
- वनेऽपि दोषाः प्रभवन्ति रागिणाम्। **उक्तोऽर्थः** ।
- 'स्वायम्भुवान्मरीचेर्यः प्रबभूव प्रजापतिः' (शा॰७.९)। **जज्ञ इत्यर्थः।**
- ततः प्रजानां पतयः प्राभवन्नेकविंशतिः (भा॰आदि॰१.३३)।
- 'लोभात् क्रोधः प्रभवति' (हित॰)।
- 'द्वजातिपूर्वको लोकः क्रमेण प्रभविष्यति' (भा॰वन॰१६०.८९)। **प्रभविष्यतीति शक्तिसम्पन्नो भविष्यतीत्याह।**
- 'विश्वासात्प्रभवन्त्येते' (हित॰)। **प्रभवः समर्था भवन्तीत्यर्थः।**
- 'मदनसन्तप्ताऽपि न खल्वात्मनः प्रभवामि' (शा॰३)। **नात्मन ईश इत्याह।**
- 'प्रभवति निजस्य कन्यकाजनस्य महाराजः' (मालती॰४)। **महाराजस्य कन्यास्वधिकार इति विवक्षति।**
- 'विधिरपि न येभ्यः प्रभवति' (भर्तृ॰२.९४)। **दैवमपि येषां नेष्ट इत्यर्थः।**
- प्रभवति मल्लो मल्लाय। **तुल्यबली भवतीत्याह।**
- 'प्रभवन्त्योऽपि हि भर्तृषु कारणकोपाः कुटुम्बिन्यः' (माल॰)। **प्रभवः सत्योऽपीत्याह।**
- 'कथं मृत्युः प्रभवति वेदशास्त्रविदाम्' (मनु॰३.२)। **अभिभवति प्रसहत इत्यर्थः।**
- 'यज्ञो हैभ्यो विहृतो न प्रबभूव' (ऐ॰ब्रा॰१.१८)। **एषां सहायो न बभूव, नैतांस्तर्पयामास।**
- 'देवेभ्यो वै सुवर्गो लोको न प्राभवत्' (तै॰सं॰६.६.११.२)।
- 'प्र स्तोमो बभूत्वग्नये' (ऋ॰१.१२७.१०)। **प्रबभूतु=उपकरोतु, उपयोगं व्रजतु।**
- 'रयिमिव पृष्ठं प्रभवन्तम्' (ऋ॰२.१३.४)। **पृष्ठवाह्यादभ्यधिकमित्यर्थः।**
- 'पशवो रेवत्यां प्राभवन्' (तै॰ब्रा॰१.५.२.५)। **प्रभूता अतिबहुला अभवन्नित्यर्थः।**
- 'प्राभवंस्तस्या विवेकगुणाः क्रियाः' (राजत॰५.३५२)। **उक्तोऽर्थः।**
- 'भवत्सम्भावनोत्थाय परितोषाय मूर्छते। अपि व्याप्तदिगन्तानि नाङ्गानि प्रभवन्ति मे' (कु॰६.५९)॥ **पर्याप्तानि न भवन्ति।**
- 'गुरुः प्रहर्षः प्रबभूव नात्मनि' (रघु॰३.१७)। **शरीरे न ममावित्यर्थः।**
- 'मुदा शरीरे प्रबभूव नात्मनः पयोधिरिन्दूदयमूर्छितो यथा' (भ॰पु॰१.११.६)। **मुदा आत्मनः शरीरे न प्रबभूवेत्यन्वयः। शरीरेऽस्य वशो नाभूदित्यर्थः। प्रहर्षविधेयोऽभूदिति पर्यवसितोऽर्थः।**  **इत्थम्भूतो वाग्विन्यासः प्रचरद्भाषाशैल्याऽत्यन्तं संवदत इति सुधीभिरस्यार्वाचीनत्वमवसेयम्भवति।**
- '(गोमिनः) प्रभावयन्ति राष्ट्रं च व्यवहारं कृषिं तथा' (भा॰शां॰८७.३८)। **प्रभावयन्ति सामर्थ्ययुतं कुर्वन्ति, एधयन्तीत्यर्थः।**
- 'गात्रेषु वलयः प्राप्ताः श्वेताश्चैव शिरोरुहाः। जरया पुरुषो जीर्णः किं हि कृत्वा प्रभावयेत्' (रा॰२.१०५.११)॥ **शक्तिमान्त्स्यादित्याह।**
- 'कथं च खल्वात्मबलं च तत्त्वतः प्रभावयेन्मां चरणे दशाननः' (रा॰५.३७.३५)। **अनुभवेद् विजानीयात्, परिचिनुयात्, विविञ्च्यादित्यर्थः।**
- 'एवं मनःप्रधानानि इन्द्रियाणि प्रभावयेत्' (रा॰२.१०५.२१)। **मनः प्रधानानामिन्द्रियाणां प्रभवेत्। तानि नियच्छेदित्यर्थः।**
- 'स यदि राजोपदस्येत्। तमत एव तत्वीरन्नतः प्रभावयेयुः' (श॰ब्रा॰)। **निष्क्रमयेयुरित्यर्थः।**
- 'एतत् प्रबिभावयिषन्ति चतुर्थस्याह्न उद्यत्यै' (ऐ॰ब्रा॰५.३)। **प्रभुत्वमक्षरस्प कर्तुमिच्छन्तीत्याह।**
- 'ब्रह्मणो हि प्रभूतोऽग्निरग्नेरपि च काञ्चनम्' (भा॰अनु॰८५.५१)। **प्रभूतो जात इत्यर्थान्तरम्।**
- 'कच्चिच्च वो मूलफलं प्रभूतम् (=प्रचुरम्)।
- 'अकिञ्चनः सन् प्रभवः स सम्पदाम्' (कु॰५.७७)। **प्रभवः=स्रोतः।**
- 'प्रभवार्थाय भूतानां धर्मप्रवचनं कृतम् (भा॰शां॰१०९.१०)। **प्रभवो भूतिः समृद्धिः।**
- यथा नदीनां प्रभवः समुद्रः, यथाऽऽहुतीनां प्रभवो हुताशः। **(समुद्रः प्रभवः सङ्गमस्थानम्। आहुतिभिर्हुताशः प्रभूतो भवति)**
- 'यथेन्द्रियाणां प्रभवं मनोऽपि (प्रभवं प्रभु) तथा प्रभुर्नो भगवानुपेन्द्रः' (म॰व्या॰१.५१)॥
- 'पुत्र दुर्योधन! अहं तव प्रभावी ननु' (पञ्च॰१)। **प्रभावोऽस्यास्ति, प्रभुः। अहं ते प्रभवामीत्यर्थः।**
- 'देवोऽयं दिनकृत्कुलैकतिलको न प्राभविष्यद्यदि' (हनुमन्नाटके १।५२)। **प्राभविष्यद् आविरभविष्यत्, अवातरिष्यत्।**
- 'ततो वै तेभ्यो यज्ञः प्राभवत्' (तै० ब्रा० २।२।२।६)। **प्राभवत् पर्याप्नोत्।**
- 'रक्तबीजस्य बै क्षिप्रं वधो हि प्रभविष्यति' (स्कन्द पु० के० ८६।६१)। **अनर्थकः प्रशब्दः।**
- 'आकाशं प्रबभूवाथ विमानैश्च सुशोभितम्' (स्कन्द पु० के० ८८।२८)। **इहाप्यनर्थकः प्रो व्यवहारं विरुन्धे।**
- 'वाचेमे होत्रे (पोतृनेष्ट्राख्ये) प्रभावयेमेति' (ऐ० ब्रा० ६।१४)। **प्रभावयेम समृद्धे करवाम।**
- 'ऋचाग्नीध्रीयां प्रभावयाञ्चक्रुः' (ऐ० ब्रा० ६।१४)। **प्रभूतां चक्रुरित्यर्थः।**
- 'ओषधयो वै प्रजाः प्रभवन्तीः प्रत्याभवन्ति' (तै० सं० १।७।२)। **प्रभवन्तीः प्रभवन्त्यः प्रभुत्वोपेताः।**
- 'द्रोणस्य पुङ्खसंकाशां प्रभवन्तः शरासनात्। एको दीर्घ इवादृश्यदाकाशे संहतः शरः' (भा० वि० ५८।४१)॥ **प्रभवन्तः=निष्क्रामन्तः=निःसरन्तः। अदृश्यत्=अदृश्यत।**
- 'तास्ते (धानाः) सन्तूद्भ्वीः प्रभ्वीः' (अथर्व० १८।४।४३)। **प्रभ्वीः=प्रभावुकाः।**
- 'यज्ञस्य प्रभूत्यै' (तै० ब्रा० २।२।२।६)। **प्रभूत्यै पर्याप्त्यै।**

## भृ
- {प्रभृ}
- भृ (भृञ्-भरणे)।
- 'प्र वां ब्रह्माणि कारवो भरन्ते' (ऋ॰७.७२.४)। **उपहरन्तीत्यर्थः।**
- 'इमा रुद्राय तवसे कपर्दिने क्षयद्वीराय प्रभरामहे मतीः' (वा॰सं॰१६.४८)। **उक्तोऽर्थः।**
- 'वयं घा ते अपूर्व्येन्द्र ब्रह्माणि वृत्रहन्। पुरूतमासः पुरुहूत वज्रिवो भृतिं न प्र भरामसि' (ऋ॰८.६६.११)। **भृतिरुपहारः। केवलस्यापि भृञ उपहरणमर्थः।**
- 'प्र वो भ्रियन्त इन्दवो मत्सरा मादयिष्णवः' (ऋ॰१.१४.४)।
- अथैनं सर्वेषामनुवाकानां प्रभृतीरभिव्याहारयति। **प्रभूतिरादिर्भवति। लोके प्रभृतिरव्ययमनव्ययं च। उभयथा हि प्रयोगाः प्रथन्ते।**
- 'यज्ञस्य चक्षुः प्रभृतिः' (अथर्व॰२.३५.५)। **प्रभृतिरादिः, आदिभूतम्। इदमग्निमुद्दिश्योक्तम्।**
- **सम्भाराणां प्रकर्षेण भूतिर्भरणमायोजनं प्रभृतिः, तया वर्तते यः स प्राभृतः। चिकित्सायां प्राभृतः** - 'चिकित्साप्राभृत' इति चरके (सू॰१६.२९) गङ्गाधरः।
- 'भयेन प्रभृता नित्यं विचरिष्यन्ति शाश्वतम्' (रा० ६।९४।३३)। **प्रभृता भृताः पूर्णाः।**
- 'इदं हि वां प्रभृतं मध्वो अग्रम्' (ऋ० ७।९१।५)। **प्रभृतमुपहृतमुपायनीकृतम्।**
- 'यथा वै सोदर्कमेवं सप्रभृति' (शां० ब्रा० २०।४)। **समानोपक्रमं समानापवर्गम् इत्याह। प्रभृतिरादिः।**

## मथ्
- {प्रमथ्}
- मथ् (मथे-विलोडने)।
- 'सन्निपातावधूतैश्च प्रमाथोन्मथनैस्तथा' (हरि॰२.३०.३२)। **प्रमाथो (मल्लस्थ) भूमौ पातनम्।** भारते (विराट॰१३.२७) अप्ययं श्लोकः पठ्यते।
- तत्र नीलकण्ठ एव विवृणोति- **निपात्य पेषणं भूमौ प्रमाथ इति कथ्यते। यत्तूत्थायाङ्गमथनं तदुन्मथनमुच्यते।**

## मद्
- {प्रमद्}
- मद् (मदी-हर्षे)।
- 'द्यूते पाने तथा स्त्रीषु मृगयायां च यो नरः। न प्रमाद्यति मोहात्…' (भा॰शां॰२८८.२६)॥ **द्यूते इत्यादयः सामीप्ये सप्तम्यः। न प्रमाद्यति आत्मानं विस्मृत्य तत्राभिनिविष्टो न भवतीत्यर्थः।**
- 'मा जीवेभ्यः प्रमदः' (अथर्व॰८.१.७)। **प्रपूर्वो मदिरनवधाने वर्तते। अनवहितो मा स्म भूरित्याह।**
- नोपगच्छेत्प्रमत्तोऽपि स्त्रियमार्तवदर्शने। **प्रमत्तः कामशरैः पीडितः।**
- 'प्रमदसम्मदौ हर्षे' (पा॰३.३.६८)।
- 'दश धर्मं न जानन्ति धृतराष्ट्र निबोध तान्। मत्तः प्रमत्त उन्मत्तः…' (भा॰उ॰३३.१०१)। **प्रमत्तोऽनवहितः।**
- 'कथां प्रमत्तः प्रथमं कृतामिव (शा॰४.१)।
- 'यन्ति प्रमादमतन्द्राः' (अथर्व॰२०.१८.३)। **प्रमादं प्रकर्षेण मादयितारं तस्य मदकरं सोमम् इति सायणः।**

## मन्
- {प्रमन्}
- मन् (मन ज्ञाने, मनु अवबोधने)।
- 'वेदा एनं शब्दमर्थवन्तं कल्पयिष्यन्ति यदि कल्पयितव्यं प्रसंस्यन्ति' (मी० १।१।५ शा० भा०)। **प्रमंस्यन्ति प्रमंस्यन्ते निश्चेष्यन्ते।**
- 'धीभि र्विप्रः प्रमतिमिच्छमानः' (ऋ० ७।९३।४)। **प्रमतिमनुग्रहबुद्धिम्।**
- 'विभाहि ते प्रमतिं देव जामिवत्' (ऋ० १०।२३।७)। **उक्तोऽर्थः।**

## मन्द्
- {प्रमन्द्}
- मन्द् (मदि-स्तुतिसोदामदस्वप्नकान्तिगतिषु)।
- 'यां त्वा जनो भूमिरिति प्रमन्दते' (वा॰म॰१२.६४)। **प्रमन्दते प्रसीदति मोदत इति सायणः।**

## मा
- {प्रमा}
- मा (माङ्-माने)।
- 'प्रेमां मात्रां मिमीमहे' (अथर्व॰१८.२.३९)। **प्रकर्षेण मिमीहे।**
- 'यज्ञस्य (सोमः) प्रमाऽभिमोन्मा प्रतिमा वेद्यां क्रियमाणायाम्' (कठक॰३४.१४)। **प्रमा=प्रमितिः।**
- 'सहस्रस्य प्रामसि सहस्रस्य प्रतिमाऽसि सहस्रस्योन्मासि (वा॰सं॰१५.६५)।
- 'काऽऽसीत्प्रमा प्रतिमा किं निदानम्' (ऋ॰१०.१३०.३)।
- 'न संस्कृतं प्र मिमीतः' (अश्विनौ) (ऋ० ५।७६।२)। **न प्रमिमीतो न हिंस्तामिति सायणः। अनेकार्थत्वाद्धातूनां हिंसार्थः।**
- 'मीनातेः प्रयोगे विकरणभेदश्च। प्रमातुश्चेत्प्रमाणापेक्षा सिद्धिः कस्य प्रमित्सा स्यात्' (उपदे० सा० २।९९)। **प्रमातुमिच्छा प्रमित्सा।**

## मिह्
- {प्रमिह्}
- मिह् (मिह-सेचने)।
- 'यास्तिष्ठन्त्यः प्रमेहन्त यथैवोष्ट्रदशेरकाः' (भा॰कर्ण॰४०.३७) **प्रशब्दोऽनर्थकः।**
- 'रजः प्रमेहान्नारीणां मासि मासि विशुध्यति। सर्वं शरीरं दोषाश्च न प्रमेहन्त्यतः स्त्रियः' (माधव० ३३।३६ इत्यत्र मधुकोशव्याख्यानामुद्धृतम्)। **प्रमेहरोगेण न ग्रस्यन्त इत्याह।**

## मी
- {प्रमी}
- मी (मीङ्-हिंसायाम्)।
- 'त्वां मृत्युर्दयतां मा प्रमेष्ठाः' (अथर्व॰८.१.५)। **मा प्रमेष्ठाः=मा मृथाः। प्रपूर्व एव सीङ् मृत्युमाचष्टे न केवलः, यथा प्रमायुको भवतीत्यत्र। न तस्य लोमाऽपि मीयत इत्यत्र मीयते क्षीयते छिद्यत इत्यर्थस्य दर्शनात्।**
- 'अथ तद्भीतया राज्ञ्या रक्के प्रमयमागते' (राजत॰६.२८४)। **प्रमयो मृत्युः।**
- 'न चाकाले प्रमीयते' (सौन्दर० १।१५)। **न प्रमीयते न प्राणैर्वियुज्यते, न म्रियते।**

## मुच्
- {प्रमुच्}
- मुच् (मुच्लृ मोक्षणे)।
- 'तस्मादश्वः प्रमुक्तो बन्धनमागच्छति' (तै० ब्रा० ३।८।९।४)। **प्रमुक्तः स्वेच्छासंचाराय मुक्तः। अयमेव मोक्षप्रकर्षः प्रशब्दद्योत्यः।**

## मुह्
- {प्रमुह्}
- मुह् (मुह वैचित्ये)।
- 'प्रमूढसंज्ञः परमापदं गतः' (रा० २।८५।२१)। **प्रमूढसंज्ञः नष्टसंज्ञः।**

## मृ
- {प्रमृ}
- मृ (मृङ् प्राणत्यागे)।
- 'प्रम्रियमाणे वा राजन्यमात्यः कुल्यकुमारमुख्यान् …विक्रामयेत्' (कौ० अ० ५।६।२।२५)। **प्रम्रियमाणे आसन्नमरणे।**

## मृज्
- {प्रमृज्}
- मृज् (मृजू-शुद्धौ)।
- 'विष्णोः स्तूपोऽसीति कर्षन्निवाहवनीयं प्रति प्रस्तरमपादत्ते… न प्रमार्ष्टि' (आप॰श्रौ॰२.३.८.५)। **न प्रमार्ष्टि=न स्पृशत्यन्येन हस्तेन।**
- 'त्रिराचामेदपः पूर्वं द्विः प्रमृज्यात्ततो मुखम्' (मनु॰२.६०)। **शोधयेदित्यर्थः।**

## मृण्
- {प्रमृण्}
- मृण् (मृण-हिंसायाम्)।
- 'रुजन् परिरुजन्मृणन् प्रमृणन् प्रेहि शत्रून्' (अथर्व॰१६.१.२, ४.३१.३)। **उच्चैरुत्सादयन्नित्यर्थः।**

## मृष्
- {प्रमृष्}
- मृष् (मृष तितिक्षायाम्)।
- 'न तत्ते अग्ने प्र मृषे निवर्तनं यद् दूरे सन्निहाभवः' (ऋ० ३।९।२)।

## म्लुच्
- {प्रम्लुच्}
- म्लुच् (म्लुचु-गत्यर्थे)।
- 'प्रम्लोचन्ती चानुम्लोचन्ती चाप्सरसौ' (वा॰सं॰१५.१७)। **प्रम्लोचति नरं प्रत्यात्मानं दर्शयतीति प्रम्लोचन्तीति महीधरः।**
- 'अहोरात्रे तु ते, ते हि प्र च म्लोचतोऽनु च म्लोचतः' (श॰ब्रा॰८.६.१.१८)। **उदयेते अस्तमयेते चेत्यर्थः।**

## यज्
- {प्रयज्}
- यज् (यज-देवपूजासङ्गतिकरणदानेषु)।
- 'देवानामुत यो मर्त्यानां यजिष्ठः स प्रयजतामृतावा' (ऋ॰६.१५.१३)। **प्रशब्दो विशेषकृन्न। यो यजेरर्थः स एव प्रयजेः।**
- 'प्रयाजवदनूयाजं प्रायणीयं कार्यमनूयाजवत्' (तै० सं० ६।१।५।३६)। **प्रारम्भे यष्टव्याः प्रयाजाः, अनु पश्चात् समाप्तौ यष्टव्या अनुयाजाः।**

## यत्
- {प्रयत्}
- यत् (यती-प्रयत्ने)।
- 'प्र रश्मिभिर्यतमानाः' (तै॰ब्रा॰२.८.२.२)। प्रयतमानाः प्रभवन्तः, प्रवृत्तिमन्तः।
- 'प्रयतेतार्थसिद्धये' (मनु॰७.२१५)। **चेष्टेतेत्यर्थः।**
- 'लोमानि प्रयतिर्मम' (वा॰सं॰२०.१३)। **प्रयत्न इत्यर्थः।**
- 'स्वधाऽवस्तात्प्रयतिः परस्तात्' (ऋ॰१०.१२९.५)। **प्रयतिः प्रयतिता।**

## यम्
- {प्रयम्}
- यम् (यम-उपरमे)।
- 'हुत्वा प्रयताञ्जलिः कवातिर्यङ् अग्निमुपतिष्ठेत' (बौ॰ध॰२.२.११)। **प्रयताञ्जलिः सम्पुटितकरः, बद्धाञ्जलिः।**
- 'तापसी तु तदा शक्रमुवाच प्रयताञ्जलिः' (भा॰अनु॰१२.४४)।
- 'प्रयता ऋष्टयः' (ऋ॰१.६६.४)। **प्रयता निष्कृष्टा उद्यता असयः।**
- 'इदं दीर्घं प्रयतं सधस्थम्' (ऋ॰१.१५४.३)। **प्रयतमायामवत्।**
- 'शतमश्वान् प्रयतान्मद्य आदम्' (ऋ॰१.१२६.२)। **प्रयतान्=प्रत्तान्=उपायनीकृतान्।**
- 'अत्ता हवींषि प्रयतानि बर्हिषि' (ऋ॰१०.१५.११)। **प्रयतानि=निक्षिप्तानि=स्थापितानि।**
- 'अद्धि त्वं देव प्रयता हवींषि' (अथर्व॰१८.३.४२)। **प्रयता=प्रयतानि=दत्तानि।**
- 'य इमं परमं गुह्यं श्रावयेद् ब्रह्मसंसदि। प्रयतः…' (कठ॰उ॰३.१७)। **प्रयतः पूतः।**
- 'प्रयतात्मा जितेन्द्रियः' (मनु॰४.१४५)। **बाह्याभ्यन्तरशौचोपेतः।**
- 'तमनु प्रयतो व युः पुण्यगन्धवहः शुभः। ववौ संहर्षयन् पार्थम् …' (भा॰)। **प्रयतो मन्दः।**
- नीवाकस्तु प्रयामः स्यादित्यमरः। **नियतं वचनं नीवाकः, तुलाकृतं न्यूनाधिक्यं क्रयादरो वेति स्वामी।**
- 'नाप्सु सतः प्रयमणं विद्यते' (आप॰ध॰१.५.१५.१०)। **येन प्रयतो भवति तत्प्रयमणमाचमनम्। प्रयतः पूतः।**
- 'अस्मभ्यं तद्धर्यश्व प्रयन्धि' (तै० सं० १।७।१३)। **प्रयन्धि देहि।**
- 'प्रयम्यमानान् प्रति षू गृभाय' (ऋ० ३।३६।२)। **प्रयम्यमानान् प्रदीयमानान् उपह्रियमाणान् इति सायणः। पूयमानान् इत्यर्थग्रहणे कः प्रतिबन्धः। प्रयतः पूतो भवति।**
- 'प्रयतपरिग्रहद्वितीयः' (रघु० १।९५)। **प्रयतो नियतो नियमवान्, व्रती।**
- 'पुष्पेण प्रयता स्नाता निशि कुन्ती चतुष्पथे' (भा० आदि० १२०।३९)। **प्रयता व्रतवती। पुष्पेण=आर्तवोपलक्षिता।**
- 'पाणी प्रयन्तारा स्तुवते राध इन्द्र' (ऋ० ४।२१।९)। **प्रयन्तारा प्रयन्तारौ प्रदातारौ। तृन्नन्तमेतत्।**
- 'प्रभूतैधोदके ग्रामे यत्रात्माधीनं प्रयमणं तत्र वासो धर्म्यो ब्राह्मणस्य' (सत्या० श्रौ० २६।४।८१)। **प्रयमणं प्रायत्यं मूत्रपुरीषप्रक्षालनादीनि।**
- 'लोमानि प्रयतिर्मम' (तै० ब्रा० २।६।५।८)। **प्रयतिः शुद्धिः। शुद्धिकराणि सन्त्वित्यर्थः।**

## यस्
- {प्रयस्}
- यस् (यसु-प्रयत्ने)।
- 'उखा चिदिन्द्र येषन्ती प्रयस्ता फेनमस्यति' (ऋ॰३.५३.२२)। **उत्सिच्यमानेत्यर्थः।**
- प्रयस्तं स्यात् सुसंस्कृतम् इत्यमरः। **सुष्ठु राद्धम्।**
- 'प्रायसदुत्प्लवाय सः' (नै॰१.१२५)। **प्रयत्तवान् इत्यर्थः।**

## या प्रापणे
- {प्रया प्रापणे}
- या-प्रापणे (प्रापणमिह गतिः)।
- 'प्र ये ययुरवृकासो रथा इव' (ऋ॰७.७४.६)। **प्रययुः=यानमारब्धाः ,प्रवव्रजुः।**
- 'ततः प्रायामहं तेन स्यन्दनेन' (रा॰गोरेसियो॰ २.४४.२५), (भा॰३.१२०.६८)।
- 'रथेन खरयुक्तेन प्रयातो दक्षिणामुखः' (रा॰श्लेगल॰२.६६.१५)। **प्रयातः प्रस्थितः।**
- 'प्रजासु कः केन पथा प्रयातीत्यशेषतो वेदितुमस्ति शक्तिः' (शा॰६.२६)। **सत्पथेन विपथेन वा याति, सद्व्यवहरत्यसद्वेत्यर्थः।**
- 'वियति बहुतरं स्तोकमुर्व्यां प्रयाति (शा॰१)। **प्रयाति प्रसरति अग्रे धावति।**
- यद्येनमायतनाद् बाधेरन् वा प्र वा यापयेयुः (श॰ब्रा॰११.८.१३)। **प्रयापयेयुः निष्क्रमयेयुः बहिर्गमयेयुः।**
- 'राजानं प्रयियासन्तम्' (श॰ब्रा॰१४.७.१.४४)। **प्रयातुं प्रस्थातुमिच्छन्तम्।**
- 'मार्गं तावच्छृणु कथयतस्त्वत्प्रयाणानुरूपम्' (मेघ॰१३)। **प्रयाणं यात्रा।**
- 'प्रयाणकालेऽपि च मां ते विदुर्युक्तचेतसः' (गीता ७.३०)।
- 'कामं पुरः शुक्रमिव प्रयाणे' (कु॰३.४३)। **प्रयाणेऽभियानेऽभिक्रमे।**
- 'प्रायात्रिकं चानयताशु सर्वम्' (भा॰द्रोण॰२.२९)। **प्रयात्रा युद्धार्थं प्रयाणम्। तदर्हम् प्रायात्रिकम्।**
- 'यथाकाममप्रयाप्यः (ऐ० ब्रा० ७।२९)। **अप्रयाप्यः=अप्रेष्यः=अनिर्वास्यः।**

## याच्
- {प्रयाच्}
- याच् (टु याचृ-याच्ञायाम्)।
- 'एवं प्रयाचति तदा भास्करे मुनिसत्तमः' (भा॰अनु॰९६.१)। **प्रशब्दोऽनर्थकः।**
- 'स पारिजातं यदि न प्रदास्यति प्रयाच्यमानो भवता' (हरि॰२.६८.३९)। **सानुबन्धं प्रार्थ्यमान इत्यर्थः स्यात्।**

## यु
- {प्रयु}
- यु (यु-मिश्रणामिश्रणयोः)।
- 'श्रीरसीति पार्श्वेन वसाहोमं प्रयौति' (आप॰श्रौ॰७.८.२५.४)। **प्रयौति घट्टयति, लोडयति।**
- 'विष्णोः स्तूपोऽसीति कर्षन्निवाहवनीयं प्रति प्रस्तरमपादत्ते नोद्यौति न प्रयौति' (आप॰श्रौ॰२.३.८.५)। **न प्रयौति=न पुरस्तात् सारयति।**
- 'प्रयुतो न पातारः' (ग्रावाणः)। **प्रयुतः=घट्टयितारः। प्रपूर्वस्य यौतेः क्विपि रूपम्।**
- 'इति (वपां) प्रयौति' (भा॰श्रौ॰७.१४.१२)। **प्रयौति अपनयति उत्खिदति।**
- 'युवा प्रयौति कर्माणि (नि॰४.१९)। **प्रयौति सम्मिश्रयति अविवेकित्वात्।**
- 'प्रयुवती गच्छति' (नि॰९.२६)। '
- नकिष्टं कर्मणा नशन्न प्रयोषत् (ऋ॰८.३१.१७)। **प्रयोषत्=पृथक्करोति=एकतः करोति।**
- 'धेनुं चरन्तीं प्रयुतामगोपाम्' (ऋ॰३.५७.१)। वा॰सं॰११.७५ **इत्यत्र प्रयुतां वियुक्तां व्रजाद् भ्रष्टामाह।**
- 'रात्रिं रात्रिमप्रयावम्' (अथर्व॰१९.५५.१)। **अप्रयावमिति सायणधृतः पाठः। अप्रयातमिति पाठान्तरम्। अप्रयावम्=अप्रच्छिद्या। इह प्रयुर्विश्लेषे वर्तत इत्यभिप्रेतं सायणस्य।**
- 'स्वप्नश्चेदनृतस्य प्रयोता' (ऋ॰७८६.६)।
- 'पार्श्वेन वसाहोमं प्रयौति' (तै० सं० ६।३।११।५७)। **होतव्यां वसां प्रयौति आलोडयति। बौधायनश्रौतसूत्रे (४।९) प्येष ग्रन्थः स्थितः।**
- 'यमुना प्रयुवती गच्छतीति वा' (नि० ६।२६।१)। **पुस्तके धृतचरोऽयङ् ग्रन्थः, अर्थो न निर्दिष्टः। स निर्दिश्यते। प्रयुवती संभिश्रयन्ती स्वानि जलानि।**
- 'सर्वाणि ग्राम्याण्यारण्यान्याज्येन प्रयुत्य' (वाराहश्रौ० २।२।४।९)। **प्रयुत्य संमिश्र्य।**
- 'स्वप्नश्च नेदनृतस्य प्रयोता' (ऋ० ७।८६।६)। **पुस्तके न्यस्तपूर्वमपीदमर्थनिर्देशाय पुनर्दीयते। प्रयोता प्रेरयिता। प्रयोक्ता।**

## युच्छ्
- {प्रयुच्छ्}
- युच्छ् (युच्छ-प्रमादे)।
- 'या सम्राजा मनसा न प्रयुच्छतः' (ऋ॰१०.६५.५)। **यौ सम्राजौ मनसाऽसन्निहितौ न भवत इत्यर्थः। न प्रमाद्यत इति धातूक्तोऽर्थः।**
- 'वेननन्ता न प्र युच्छतः। धृतव्रताय दाशुषे' (ऋ॰१.२५.६)।
 **केवलस्य युच्छतेस्त्वपसरणमपसर्पणं वाऽर्थः- 'न यो युच्छति तिष्यो यथा दिवः' (अथवं॰५.५४.१३)।**
 - 'कदाचन प्रयुच्छसि' (तै० सं० १।४।२२)। **कदाचन न युच्छसि न प्रमाद्यसि। प्रशब्दो धात्वर्थस्य निवृत्तिं करोति प्रस्मरणं प्रस्थानं प्रपूरणमित्यत्र यथेति भट्टभास्करः। प्रशब्दो निषेधार्थ इति च सायणः।**
- 'अप्रयुच्छन् पुर एतु प्रजानन्' (तै० ब्रा० २।४।१।६)। **अप्रयुच्छन् अप्रमाद्यन्।**

## युज्
- {प्रयुज्}
- युज् (युजिर्-योगे)।
- 'प्र यदा मर्त्यान् प्रयुनक्षि धीरः' (अथर्व॰१९.५६.१)। **सम्बध्नासीत्याह।**
- 'एते देवास्त्रिः संवत्सरस्य प्रयुज्यन्ते' (तै॰ब्रा॰१.६.२.२)। **प्रयुज्यन्ते पूज्यन्त इज्यन्ते कीर्त्यन्ते सत्क्रियन्त इत्यर्थः।**
- 'यज्ञादेव तद्यज्ञं प्रयुङ्क्ते' (तै॰ब्रा॰३.२.५.६)। **प्रयुङ्क्ते=उद्धरति=उपादत्ते।**
- 'यज्ञपात्राणि प्रयुनक्ति' (आप॰श्रौ॰१.४.११.५)। **प्रयुनक्ति=व्यस्यति=निधत्ते।**
- 'ये प्रचलैर्विलोचनैस्तवाक्षिसादृश्यमिव प्रयुञ्जते' (कु॰५.३५)। **अभिनयेन दर्शयन्ति।**
- 'उत्तरं रामचरितं तत्प्रणीतं प्रयोक्ष्यते' (उत्तर॰१.२)। **अभिनयेन दृश्यतां नेष्यत इत्यर्थः।**
- 'इहापि तावद् धनसम्पदर्थिनः प्रयुञ्जते धनं दुरात्मनि (अवदा॰ब्रह्मजा॰१७)। **वृद्ध्यर्थं धनं ददतीत्यर्थः।**
- 'धेनुरुष्ट्रो वहन्नश्वो यश्च दम्यः प्रयुज्यते' (मनु॰८.१४६)। **वृद्ध्यर्थं कृषकादये कञ्चित्कालं प्रदीयते।**
- 'प्रायुङ्क्त राज्ये बत दुष्करे माम्' (भट्टि॰३.५१)। **न्ययुङ्क्तेत्याह।**
- 'आशिषं प्रयुयुजे न वाहिनीम्' (रघु॰११.६)। **व्यवजहारेत्यर्थः।**
- 'गृहस्थधर्मान् प्रयुञ्जान इमानि व्रतान्यनुकर्षेत्' (गौ॰ध॰१.९.१)। **प्रयुञ्जानः=अनुतिष्ठन्।**
- 'तादृग्भार्यायां मृतायामुत्सवः कर्तुं प्रयुज्यते' (पञ्चत॰)। **प्रयुज्यते=युज्यते। अस्थाने प्रशब्दः।**
- 'शक्वरीं श्वो यज्ञे प्रयोक्तासे' (त॰सं॰२.६.२.३)।
- 'सर्वेभ्यः कामेभ्यो यज्ञः प्रयुज्यते' (तै॰सं॰२.४.११.२)। **प्रयुज्यते=अनुष्ठीयते।**
- '(पृषतीः) प्रयुञ्जती दिव एति ब्रुवाणा' (ऋ॰५.४७.१)। **प्रयुञ्जती=युञ्जती=वाहने प्रसजतीत्यर्थः।**
- 'उष् ये ते प्र यामेषु युञ्जते मनः' (ऋ॰१.४८.४)। **प्रयुञ्जते=युञ्जते युक्तं कुर्वन्तीत्यर्थः।**
- 'तेनाभिवादं भवतां न प्रयुञ्जे' (भा॰आदि॰८९.२)। **प्रयुञ्जे कुर्वे।**
- 'तेभ्यः प्रयुज्यतां पूजा प्रोवाच मधुसूदनः' (भा॰उ॰८३.६३)। **प्रयुज्यताम् क्रियताम्।**
- 'गृणातिस्त्ववपूर्वो न प्रयुज्यत इति भाष्यम्' (१.३.५१)। **न व्यवह्रियत इत्याह।**
- 'भर्त्रा ध्रुवदर्शनाय प्रयुज्यमाना' (भट्टि॰७.८५)। **प्रयुज्यमाना=प्रेर्यमारणा।**
- 'नैकं प्रयोजनं योगारम्भं प्रयोजयति' (भाष्यम्)। **प्रयोजयति=प्रवर्तयति=कारयति। योगारम्भस्य निमित्तं भवतीत्यर्थः।**
- 'लिङ्गविशिष्टस्य ग्रहणमेकशब्दह्रस्वत्वं प्रयोजयति' (६.३.६२ सूत्रे वृत्तिः)। **प्रयोजयति=प्रवर्तयति। एकशब्दह्रस्वत्वं प्रयोजनमुद्दिश्य क्रियत इत्याह।**
- 'अनुतिष्ठेत्समारब्धमनारब्धं प्रयोजयत् (कारयेत्)' (का॰नी॰सा॰११.५७)।
- 'साम्नैवार्थं ततो लिप्सेत् कर्म चास्मै प्रयोजयेत्' (भा॰वन॰३२.५५)।
- 'मा स्म लुब्धांश्च मूर्खांश्च कामार्थेषु प्रयूयुजः' (भा॰शां॰७१.८)। **मा स्म व्यापीपरः, मा नियुक्था इत्यर्थः।**
- 'भोजयेत्सह भृत्यैस्तावान्नृशंस्यं प्रयोजयन्' (मनु॰३.११२)। **आनृशंस्यं प्रयोजयन् अनुकम्पां दर्शयन्नित्याह।**
- 'अनुजानीहि मां तात आशिषश्च प्रयोजय' (भा॰भीष्म॰४३.३७)। **प्रयोजय=प्रयुङ्क्ष्व।**
- 'एकः शब्दः सम्यग्ज्ञातः शास्त्रान्वितः सुप्रयुक्तः स्वर्गे लोके कामधुग्भवति' (भाष्ये ६.२.८४)। **सुव्यवहृतः, सुप्रयोगविषयीकृतः।**
- 'एष एतेषां पशूनां प्रयुक्ततमो यदजः' (तै॰ब्रा॰२.८)। **व्यवहृततमः। भूयिष्ठं हि वहनकर्मणि व्यापार्यते इत्यर्थः।**
- 'प्रयुक्तपाणिग्रहणोपचारौ' (रघु॰७.८६)। **प्रयुक्तः कृतः, उपचारः सत्कारः (आचारः) ययोस्तौ।**
- 'प्रयुक्तं राक्षसैः सह वैरम्… (रा॰३.६७.१२)। **प्रयुक्तं प्रक्रान्तम्, प्रारब्धम्।**
- 'अथ माढव्यं प्रति भवता किमेवं प्रयुक्तम्' (शा॰७)। **प्रयुक्तं व्यवहृतम्, आचरितम्।**
- 'आरोहणार्थं नवयौवनेन कामस्य सोपानमिव प्रयुक्तम्' (कु॰१.३९)। **प्रयुक्तं निर्मितम्।**
- 'अथ केन प्रयुक्तोऽयं पापं चरति पूरुषः (गीता ३.३६)। **प्रयुक्तः=प्रेरितः।**
- 'भावप्रयुक्तया युक्तया तया गुणकथया' (अवदा॰जा॰८)। **भावप्रयुक्तया=सद्भावप्रेरितयेत्याह।**
- 'परप्रयुक्तः पुरुषो विचेष्टते' (भा॰उ॰३२.१३)। **उक्तोऽर्थः।**
- 'नापोऽभ्यवयन्त्यध्वं जानुभ्यामगुरुप्रयुक्ताः' (गो॰गृ॰३.१.३२)। **गुरुणाऽननुज्ञाताः।**
- 'शते प्रयुक्तेऽशीतिभागं प्रतिमासं वृद्धिं गृह्णीयात्' (मनु॰८.१४० इत्यत्र कुल्लूकः)। **प्रयुक्ते वृद्ध्यर्थं दत्ते (धने)।**
- 'दीयमानं न गृह्णाति प्रयुक्तं यः स्वकं धनम्' (अग्निपु॰२५५.४)। **उक्तोऽर्थः।**
- 'गोखरोष्ट्रप्रयुक्तैश्च मानैः' (भा॰शल्य॰३५.२३)। **प्रयुक्तैः=युक्तैः।**  **प्रायेरणात्रार्थे प्रशब्दो न प्रयुज्यते।**
- 'उद्धारोऽर्थप्रयोगस्तु कुसीदं वृद्धिजीविका' (अमरः)।
- 'अन्यः प्रयोगे स्यादत्र किल्बिषी जन्तुनाशने' (भा॰अनु॰१.४६)। **प्रयोगे प्रवर्तने।**
- इदं वयं मृच्छकटिकं नाम प्रकरणं प्रयोक्तुं व्यवसिताः। **प्रयोक्तुम् अभिनयेन दृश्यतां नेतुम्।**
- 'उत्तमर्णाधमर्णौ द्वौ प्रयोक्तृग्राहकौ क्रमात्' (अमरः)। **इह यो वृद्ध्यर्थं धनमन्यस्मै ददाति स प्रयोक्तेत्युक्तः।**
- 'परदारप्रयोक्तारस्ते वै निरयगामिनः। हर्त्रभिमर्शिनोर्दृताः…' (भा॰अनु॰२३.६१)॥ **परदाराणां प्रयोक्तारः=प्रेरयितारः, दुष्कर्मणि प्रवर्तयितारः।**
- 'न चावज्ञा प्रयोक्तव्या कामक्रोधवशादपि' (रा॰१.१५)। **प्रयोक्तव्या कर्तव्या।**
- 'समानम् आ पात्राणां प्रयोजनात्' (भा॰श्रौ॰६.१६.६)। **प्रयोजनं क्रमिका रचना क्रमेण न्यासः।**
- 'शरीरं सर्वे प्राविशन्नायुजः प्रयुजो युजः' (अथर्व॰११.८.२५)। **अत्र सायणः- युजो योजनानि। उपसर्गवशादेषामर्थभेदोऽवगन्तव्य इति। स च सायणस्याप्यनवगतः। अवगतश्चेदभविष्यत्कथं नावक्ष्यत्।**
- 'फाल्गुन्यां पौर्णमास्यां प्रयुङ्क्ते' (शां० ब्रा० ५।१)। **प्रयुङ्क्ते प्रारभते।**
- 'तेभ्यः पूजां प्रयुञ्जीथा ब्राह्मणेभ्यः परन्तप' (भा० अनु० ६०।९)। **प्रयुञ्जीथा आचर, अनुतिष्ठ।**
- 'पूजा प्रयुज्यतामाशु मुनीनां भावितात्मनाम्' (भा० उ० ९४।४४)। **प्रयुज्यतां क्रियतां रच्यतां विधीयताम्।**
- 'कुवलयनयनेऽर्जुनः कफोऽब्धेः सह सितया सुनिराचरीकरोति। प्रियकरमिव कामिनी नवोढा लघुकुचशालिनि वक्षसि प्रयुक्तम्' (वैद्यजीवने ३।२३)। **प्रयुक्तं व्यापारितम्। चरीकरोतीति वाग्भ्रंशः सदृशो वैद्यस्य।**
- 'परप्रयुक्ते न कथं विभावयेत्' (भा० शां० १४०।७०)। **परप्रयुक्ते परेणाभियोगे कृते सतीति नीलकण्ठः।**
- 'स्तुति निन्दाप्रयुक्तमध्यारोपितार्थवचनमधिकार्थवचनम्' (पा० २।१।३३ सूत्रे वृत्तौ)। **प्रयुक्तं प्रवर्तितं कारितम्।**

## युध्
- {प्रयुध्}
- युध् (युध-सम्प्रहारे)।
- 'आदित्यं वोसनसं वाऽवस्थाय प्रयोधयेत्' (आश्व॰गृ॰३.१२.१६)। **प्रयोधयेत्=युद्धमारभेत। प्रशब्द आदिकर्मणि।**
- 'शूरा इव प्रयुधः प्रोत युयुधुः' (ऋ॰५.५९.५)। **उक्तोऽर्थः।**
- 'सेनामुखे प्रयुद्धानां भीमसेनो भविष्यति' (भा॰उ॰५८.२३)। **प्रयुद्धानां युध्यमानानाम्।**

## रभ्
- {प्ररभ्}
- रभ् (रभ-राभस्ये)।
- 'तां पूष्णः सुमतिं वयं वृक्षस्य प्र वयामिव। इन्द्रस्य च रभामहे' (ऋ॰६.५७.५)। **प्ररभामहे गृह्णीमः।**

## रम्
- {प्ररम्}
- रम् (रमु-क्रीडायाम्)।
- 'रात्रिः कस्मात् प्ररमयति भूतानि नक्तञ्चराणि' (नि॰२.१८.२)। **प्रकर्षेण रमयति=विनोदयति=प्रमोदयति।**

## रिच्
- {प्ररिच्}
- रिच् (रिचिर्-विरेचने)।
- 'दिवश्चित्ते प्ररिरिचे महित्वम्' (ऋ॰१.५९.५)।
- 'अस्येदेव प्ररिरिचे महित्वं दिवस्पृथिव्याः पर्यन्तरिक्षात्' (अथर्व॰२०.३५.९)। **अत्र प्रेत्युपसर्गो धात्वर्थं बाधते प्रस्मरणं प्रस्थानम् इत्यत्र यथा।**
- 'प्र ते मह्ना रिरिचे रोदस्योः' (ऋ० ६।२४।३)। **प्ररिरिचे अतिरिरिचे।**
- 'आसन्न इव वा ऽयं लोकः। प्ररिक्त इवासावन्यः' (तै० ब्रा० २।३४)। **प्ररिक्तो दूरस्थो विप्रकृष्टः।**

## री
- {प्ररी}
- री (री-गतिरेषणयोः)।
- 'यद् देवस्य शवमा प्रारिणा असुम्' (ऋ॰२.२२.४)। **प्रारिणाः=उपयुङ्क्याः।**

## रुच्
- {प्ररुच्}
- रुच् (रुच-दीप्तावभिप्रीतौ च)।
- 'प्र रोच्यस्या उषसो न सूरः (ऋ॰१.१२१.६)। **न प्ररोचि=नाभात्=नोदभासत।**
- 'किं प्ररोचते' (श॰ब्रा०१.६.२.३)। **प्ररोचते=रुचिविषयी भवति।**
- 'अथैभ्योऽग्निः प्रारोचत' (श॰ब्रा॰३.२.३.९)। **अग्निस्तैः समगंस्तेत्यर्थः।**
- 'य एभ्यो यज्ञं प्रारोचयत्' (श॰ब्रा॰१.६.२.५)।
- 'यज्ञमेषां रुचविषयतामापादयत्। तेभ्यः (ऋषिभ्यः) देवा वैव प्ररोचयाञ्चक्रुः स्वयं चैव दध्रिरे' (श॰ब्रा॰१.६.२.३)। **ऋषिषु रुचिमुत्पादयाञ्चक्रुः।** विधिविहितमर्थवादप्ररोचितं मन्त्रेण स्मृतमभ्युदयकारि भवति। **प्ररोचितम्=प्रशस्तम्, स्तुत्या प्रेरितम्।**
- 'क्षुधां करोति प्ररुचिं तनोति' (वैद्यजीवने १।३५)। **प्ररुचिः प्रकृष्टा रुचिः।**

## रुद्
- {प्ररुद्}
- रुद् (रुदिर्-अश्रुविमोचने)।
- 'श्वानः प्ररुदन्त इव' (व॰सं॰४६.६८)।
- 'न गर्भस्थः प्ररोदिति' (सुश्रुते १.३१९)। **उभयत्र प्रशब्दो न धात्वर्थं विशिनष्टि।**
- 'अथाकस्मात्प्रववृते तया साध्व्या प्ररोदितुम्' (कथा॰१०.३६)। **प्रशब्दः प्रकर्षे। सा साध्वी उच्चैः क्रन्दितुं प्रवृत्तेत्यर्थः।**

## रुध्
- {प्ररुध्}
- रुध् (रुधिर्-आवरणे)।
- 'अतीर्थेन वा अयमध्वर्युराहुतीः प्रारौत्सीत्' (श॰ब्रा॰११.४.२.१४)। **प्रारौत्सीत्=अभ्रंशयत्।**

## रुह्
- {प्ररुह्}
- रुह् (रुह-बीजजन्मनि)।
- 'काण्डात्काण्डात् प्ररोहन्ती' (वा॰सं॰१३.२०)। **अङ्कुरानुद्गमयन्ती।**
- 'न ह्यनुप्तं प्ररोहति' (भा॰अनु॰१६३.११)। **नाङ्कुरितं भवतीत्याह।**
- न पर्वताग्रे नलिनी प्ररोहति। न हि दुर्बलदग्धानां कुले किञ्चित्प्ररोहति। **अत्र प्ररोहणं वृद्ध्युपक्रममाहोपचारेण। न समृध्यति नैधत इत्याह।**
- 'गोभिः पशुभिरश्वैश्च कृष्णया सुसमृद्धया। कुलानि न प्ररोहन्ति यानि हीनानि वृत्ततः' (भा॰५.१२९०)।
- 'कुर्वन्ति सामन्तशिखामणीनां प्रभाप्ररोहास्तमयं रजांसि' (रघु॰६.३३)। **प्ररोहाः=अङ्कुराः।**
- 'मूढाः प्ररूढिं नोज्झन्ति द्रोहश्रीलोभमोहिताः' (राजत॰६.१४६)।
- 'यास्ते रुहः प्ररुहो यास्त आरुहः' (अथर्व॰१३.१८)। **प्ररुहः=अभिनवाः शाखाः।**
- 'यथा प्ररोहन्ति तृणान्ययत्नतः क्षितौ प्रयत्नात्तु भवन्ति शालयः' (सौन्दर० ९।३९)। **प्ररोहन्ति अङ्कुरितानि भवन्ति।**

## लप्
- {प्रलप्}
- लप् (लप-व्यक्तायां वाचि)।
- तै॰ब्रा॰२.२.१०.३ इत्यत्र **प्रपूर्वस्य लपेर्मूढोक्तौ प्रयोगोऽव्यक्तोक्तौ वा।**
- 'प्रलपत्येष वैधेयः' (शा॰२)।
- 'प्रलापोऽनर्थकं वचः' (अमरः)।
- न तत्र प्रलपेत्प्राज्ञो बधिरेष्विव गायनः। **अत्र प्रशब्दोऽर्थान्तरकृन्न।**
- 'आर्ताहं प्रलपामीदम्' (भा॰वन॰३२.२)। **अत्र प्रलापो विलाप उक्तः।**
- 'अप्युन्मत्तात्प्रलपतो बालाच्च परिजल्पतः' (भा॰उ॰३४.३२)। **प्रलपतोऽनर्थकं लपत इत्यर्थः।**
- 'सोऽद्य मां प्रलपिष्यति' (वि॰पु॰५.१७.१०)। **मया संलपिष्यतीत्यर्थः। प्रशब्दोऽस्थाने।**
- 'आलापाश्च प्रलापाश्च' (अथर्व॰११.१०.२५)। **प्रलापा अनर्थकानि वचनानि।**
- 'नाभानेदिष्ठो रपति प्र वेनन्' (ऋ० १०।६१।१८)। **प्ररपति प्रलपति स्तौति।**

## लभ्
- {प्रलभ्}
- लभ् (डुलभष्-प्राप्तौ)।
- 'त्वामेव कुरवो व्यक्तं प्रलम्भन्ते जनार्दन' (भा॰सभा॰३७.२८)। **प्रलम्भन्ते (=प्रलभन्ते)=विप्रलभन्ते=वञ्चयन्ते। अत्रार्थे 'गृधिवञ्च्योः प्रलम्भने' (पा॰१.३.६९) इति सूत्रं मानम्।**
- 'मया प्रलब्धो ब्रह्मर्षिर्नारदः सुमहातपाः' (भा॰वन॰६६.५)। **वञ्चितः, अतिसहित इत्यर्थः।**
- 'इत्यब्रुवन्त ते राजन् प्रलब्धास्तैर्दुरात्मभिः' (भा॰मौ॰१.२२)। **उक्तोऽर्थः।**
- 'मेने प्रलब्धमात्मानं कृष्णेनामित्रघातिना' (भा॰आश्व॰५५.२३)।
- 'एवं प्रलब्धा मुनयस्तानूचुः कुपिता नृप' (भा॰पु॰११.१.१६)। **इदं प्रपूर्वस्य लभेरतिसन्धानार्थे प्रयोगप्राचुर्यं व्यनक्ति। पूर्वे मुनय एकोपसर्गपूर्वस्य प्रयोगमरोचयन्त, न तु विप्राभ्यामुपसृष्टस्य, यथाऽद्यत्वे।**
- 'तैरिमां प्रापितो योनिं प्रलब्धः स्वेन पाप्मना' (भा॰पु॰१०.३४.१३)।
- ' **प्रलब्धैः कुपितैरिति श्रीधरः। इदमर्थस्वीकारे कवेः स्वाच्छन्द्यमेव हेतुः।**
- 'प्रलब्धश्च हृषीकेशस्तच्च कर्माविचारितम्' (भा॰शल्य॰५.९)। **प्रलब्धोऽवमानित इत्यर्थो भाति।**
- 'एवं प्रलम्भान् विविधान् प्राप्य' (भा॰सभा॰४७.१४)। **प्रलम्भान्=वञ्चनानि।**
- 'अनसूयुर्दुष्प्रलम्भः स्यात्' (आप॰ध॰१.७.२०.५)। **मिथ्याफलाख्यानेन वञ्चयितुं न शक्यः स्यादित्यर्थः।**

## लिख्
- {प्रलिख्}
- लिख् (लिख अक्षरविन्यासे)।
- 'या प्रलिखते तस्यै खलतिः' (तै० सं० २।५।१।७)।
- 'या केशान् प्रलिखति तस्यै खलतिः' (पा० सू० २।३।६२ वृत्तौ)।

## लिप्
- {प्रलिप्}
- लिप् (लिप उपदेहे)।
- 'भस्मप्रलिप्तदेहाय नकुलाय कपालिने' (स्कन्दपु० के० ८६।४८)। **प्रलिप्तोऽनुलिप्तः।**
- 'स त्रिविधः--प्रलेपः प्रदेह आलेपश्च' (सुश्रुत० सूत्र० १८।३)। **तेषामन्तरम्--प्रलेपः शीतस्तनुरविशोषी विशोषी वा। प्रदेहस्तूष्णः शीतो बहलो ऽबहुरविशोषी च। मध्यमो ऽत्रालेपः।**

## ली
- {प्रली}
- ली (लीङ्-श्लेषणे)।
- 'अव्यक्ताद् व्यक्तयः सर्वाः प्रभवन्त्यहरागमे। रात्र्यागमे प्रलीयन्ते तत्रैवाव्यक्तसञ्ज्ञके' (गीता ८.१८)॥ **प्रलीयन्ते=विलीयन्ते, तिरोभवन्ति, नश्यन्ति।**
- 'एकः प्रजायते जन्तुरेक एव प्रलीयते' (मनु॰२.२४०)। **प्रलीयते म्रियते।**
- 'सह मेघेन तडित्प्रलीयते' (कु॰४.३३)। **तिरोधत्ते इत्याह।**
- 'असितं ते प्रलयनम्' (अथर्व॰१.२३.३)। **प्रलीयते प्रकर्षेण लीयते संश्लिष्यत्यत्रेति प्रलयनमुत्पत्तिस्थानम् इति सायणः।**

## लुप्
- {प्रलुप्}
- लुप् (लुप्लृ-छेदने)।
- 'दर्भान् केचित्प्रलुम्पन्ति हस्तः' (हरि॰३.३२.१७)।
- ब्राह्मणस्य हविर्ध्वाङ्क्षैः प्रलुप्यते। **अपह्रियत इत्यर्थः। ध्वाङ्क्षा विलुम्पन्तीति पाठान्तरम्।**

## लुभ्
- {प्रलुभ्}
- लुभ् (लुभ-गार्ध्ये)।
- 'यन्मे माता प्रलुलुभे विचरन्त्यप्रतिव्रता' (मनु॰९.२०)। **प्रातिवत्यं धर्ममतीयाय, पुमन्तरे लुब्धा बभूव।**
- 'त्रिस्तनी कुब्जेन सह प्रलुब्धा' (पञ्चत॰)। **कुब्जे बद्धभावाऽजनीत्यर्थः।**
- 'यद्वयं संशितात्मानं प्रलोब्धं त्वामिहागताः' (भा॰आदि॰२१७.३)। **प्रलोभयितुं धर्माद् विभ्रश्यात्मनि (स्वस्मिन्) प्रणयवन्तं कर्तुमित्यर्थः।**

## लू
- {प्रलू}
- लू (लू छेदने)।
- 'विशाखदामानि प्रलवांश्च' (सत्या० श्रौ० २४।२।६)। **प्रलवाः स्वयं विशीर्णानि तृणानि।**

## वच्
- {प्रवच्}
- वच् (वच-परिभाषणे)।
- 'प्र नु वोचं चिकितुषे जनाय मा गामनागामदितिं वधिष्ट' (ऋ॰८.९०.१५)। **प्रवोचम्=प्रब्रवीमि=उपदिशामि=अनुशास्मि।**
- 'तं प्रवक्ष्यामि भारतीम्' (रा॰२.६४.३७)। **प्रवक्ष्यामि=वक्ष्यामि। प्रशब्दो धात्वर्थानुवादी।**
- 'ओमिति ब्रह्मणः प्रवक्ष्यन्नाह' (तै॰उ॰१.८)।
- 'यो मा प्रावोचः' (तै॰सं॰२.६.६.१)। **यो मद्रहस्यमन्यस्मा आख्यद् इत्याह।**
- 'मा नो अग्ने दुर्भृतये प्रवोचः' (ऋ॰७.१.२२)। **मा नः परादाः मा नः परस्मै रीरध इत्याह।**
- 'प्र णः पूर्वस्मै सुविताय वोचत' (ऋ॰८.२७.१०)।
- 'प्र च दातारममूतेषु वोचः' (मै॰सं॰४.१३.७)। **प्रवोचः=कीर्तय=प्रख्यापय।**
- 'सञ्ज्ञप्तः पशुरिति प्रोक्ते' (का॰श्रौ॰६.५.२३)। **प्रोक्ते=प्रकरणोक्ते=उच्चार्व्याहृते।**
- 'न हि पाणिनिना शब्दाः प्रोक्ताः किन्तर्हि सूत्रम् (भाष्ये)। **प्रोक्ता उच्चारिताः।**
- 'तस्मै हाप्रोच्यैव प्रवासाञ्चक्रे' (छां॰उ॰४.१०.२)। **अप्रोच्य=अनिवेद्य=अनामन्त्र्य। इहापि प्रशब्दो विशेषकृन्न।**
- 'अग्र्याः सर्वेषु वेदेषु सर्वप्रवचनेषु च' (मनु॰३.१०४)। प्रकर्षेणोच्यते व्याख्यायते वेदार्थ एभिरिति प्रवचनान्यङ्गानि।
- 'स्वाध्यायप्रवचनाभ्यां न प्रमदितव्यम्' (तै॰उ॰१.११.१)। **प्रवचनमध्यापनम्।**
- 'बृहस्पतिश्च प्रवक्ता इन्द्रश्चाध्येता' (भाष्ये पस्पशायाम्)। **प्रवक्ता=अध्यापकः।**
- 'प्र तं विवक्मि वक्म्यो य एषाम्' (ऋ० १।१।६७।७)। **प्रविवक्मि प्रविवच्मि वर्णयामि।**
- 'कस्तमेवं प्रवक्ष्यति' (मात्स्य पु० २४२।३९)। **प्रवचिरिह निन्दायाम्। अन्यत्रात्रार्थे विरलः प्रयोगः।**

## वद्
- {प्रवद्}
- वद् (वद-व्यक्तायां वाचि)।
- 'यो वै भवति यः श्रेष्ठतामश्नुते तस्य वाचं प्रोदितामनुप्रवदन्ति' (ऐ॰ब्रा॰२.२५)। **प्रोदितां विस्पष्टमुच्चारिताम्।**
- 'सत्यं वचो यत्प्रवदन्ति विप्राः' (रा॰५.२८.३)।
- 'शिवाश्चाशिवा वाचः प्रवदन्ति महास्वनाः' (रा॰६.१६.११)। **शिवाः क्रोष्टारः (क्रोष्ट्र्यश्च) प्रवदन्ति क्रोशन्तीत्यर्थः।**
- 'एष दात्यूहको हृष्टः…प्रवदन्मन्मथाविष्टः …स्वकान्तामनुतिष्ठति' (रा॰३.७९.१२)। ** प्रवदन्=उच्चैर्वाश्यमानः।**
- '(आपः) अप्रवदन्त्यः' (आश्व॰गृ॰२.७.७)। ( **अशब्दायमानाः** )।
- 'पुरा वाचः प्रवदितोर्निर्वपेत् (ऐ॰ब्रा॰२.१५)। **प्रशब्द आदिकर्मणि। वाग्विसर्जनात्प्रागित्यर्थः।**
- 'प्रसिद्धौ कार्याणां प्रवदति जनः पार्थिवबलम्' (अवि॰१.५)। **प्रवदति घोषयति।**
- 'प्राग्वयसां प्रवादात्' (आश्व॰श्रौ॰४.१३.१)। **अर्वाक शकुनीनां विरावादित्याह।**
- 'प्रवादेन मत्स्यानां राजा नाम्नाऽयमुच्यते' (भा॰वि॰२२.९)। **प्रवादः, प्रथितो वादः लोकवादः।**
- 'प्रवदतां श्रेष्ठः' (हरि॰२.४९.२५)। **प्रवदतां प्रवाचाम्।**
- 'या अवनेजनप्रवादा ऋचः' (भा॰श्रौ॰६.६.३.१३)। **अवनेजनं शोधनं प्रवदन्ति अभिवदन्तीति ताः।**
- 'बाणान् पञ्च प्रवदति जनः' (हनुमन्नाटके २।१०)। **पञ्चबाणः काम इति जनप्रवाद इत्यर्थः। प्रसृतः प्रथितो वादः प्रवादः।**
- 'पुरा वाचः प्रवदितो र्निर्वपेत्' (तै० सं० २।२।९।५)। **यावद् वयसां विरावस्तावदेवोत्थाय निर्वपेदित्यर्थः।**
- 'पराङेव परा वद पराचीमनु संवतम्' (अथर्व० ६।२९।३)। **परावद दूरे वद।**

## वप्
- {प्रवप्}
- वप् (डुवप्-बीजसन्ताने, बीजसन्तानो बीजविकरणम्)।
- 'मिहः प्र तम्र अवपत् तमांसि' (ऋ॰१०.७३.५)। **प्रावपत्=प्रास्यत्=प्राणुदत्=अपाकरोत्=व्यगमयत्।**
- 'प्रवपाणि वपुर्वह्नौ' (भट्टि॰२०.३६)।
- 'प्रवपाणि शिरो भूमौ वानरस्य वनच्छिदः' (भट्टि॰९.९८)। **छित्त्वा पातयामीति जयमङ्गला।**
- 'सधनुः सशरः साश्वः प्रवपन् सायकान् रणे' (भा॰भीष्म॰५२.६७)। **प्रवपन्=विकिरन, विसृजन्।**
- 'प्रवपन् सायकान् बहून्' (भा॰द्रोण॰१४७.४६)। **उक्तोऽर्थः।**
- 'पर्जन्यधोषान् प्रवपन् शरौघान्' (भा॰उ॰२२.११)।

## वल्ह्
- {प्रवल्ह्}
- वल्ह् (वल्ह-परिभाषणहिंसाच्छादनेषु)।
- 'यत्किञ्चित्प्रवह्लितमादित्यकर्मैव तत्' (नि॰७.११.१३)। **प्रहेलिकारूपम् प्रवह्लितम्।**

## वस्
- {प्रवस्}
- वस् (वस-निवासे, वस-स्नेहच्छेदापहरणेषु)।
- 'पतङ्गे प्रवसति' (व॰बृ॰सं॰२७.२)। **सूर्ये गगनादपकामति, अस्तं गच्छति सति।**
- 'वर्षगणं प्रोवास' (छां॰उ॰४.४.५)। **वर्षपूगं देशान्तरे वसतिं चकारेत्यर्थः।**
- 'अमा वै नोऽद्य वसुर्वसति यो नः प्रावात्सीत्' (श॰ब्रा॰१.६.४.३)। **अपाक्रमीत्, अपागादित्याह।**
- परिमलः पवनानुसारी दिशि दिगि प्रावात्सीत्। **विस्तृतिमगमदित्यर्थः।**
- 'विधाय वृत्तिं भार्यायाः प्रवसेत् कार्यवान्नरः' (मनु॰९.७४)। **विदेशं विप्रकृष्टं देशं गच्छेदित्याह।**
- 'न मे वैरं प्रवसत्येकाहमपि' (हरि॰२.५०.८४)। **प्रवसति विश्राम्यति विरमतीत्याहोपचारेण।**
- 'निर्वासयेल्लिङ्गं वा सवृषणं परिवास्य' (बौ॰ध॰२.१.१४)। **परिवास्य=छित्त्वा।**
- प्रवासनं परासनं निषूदनं निहिंसनम् इत्यमरः।
- 'प्रवासयेद् दण्डयित्वा ब्राह्मणं तु विवासयेत्' (मनु॰८.१२३)। **प्रवासयेन्मारयेत्। अर्थशास्त्रे प्रवासशब्दस्य मारणे प्रयोगाद् इति याज्ञ॰२.८१ इत्यत्र मिताक्षरायाम्।**
- 'ततः प्रवासितो विद्वान् विदुरेण नरस्तदा (भा॰आदि॰१४१.५) **प्रवासितः प्रेषितः।**
- 'मुषितं प्रवासितं चैषामनिर्गतं रात्रौ ग्रामस्वामी दद्यात्' (कौ॰अ॰४.९०)। **प्रवासितम्=अन्यत्र नीतं (धनम्)।**
- 'यो वै गृहेभ्यः प्रवसन् प्रियाणां नानुसंस्मरेत्' (भा॰वि॰४.४७)। **प्रवसन्-प्रयान्।**
- 'अस्मिन् (नरके) निवासोऽसुलभप्रवासः' (अवदा॰श्रेष्ठि॰५)। **प्रवासो देशान्तरगमनम्॥**
- 'अत्यन्तनिद्रोपगमाय मुक्ता (शिला) निद्राप्रवासाय कपेर्बभूव (अवद॰जा॰२४.२१)। **निद्राप्रवासायेति निद्रापगमायेत्याह।**
- 'प्रवासादुपावृत्तेन काश्यपेन' (शा॰)। **प्रवसत्यस्मिन्निति प्रवासो देशान्तरम्। प्रशब्दो विप्रर्षे।**
- 'पूर्ववद् विराटक्रमैरुपस्थायाशित्वा प्रवसथमेष्यन्' (आप॰श्रौ॰६.७.२४.५)। **प्रवसथः प्रवासः। सा ह वागुच्चक्राम।**
- 'संवत्सरं प्रोष्य' (छां॰उ॰५.१.८)। **प्रोष्य=दूर उषित्वा।**
- 'नाचार्यस्यानपाकृत्य प्रवासं प्राज्ञः कुर्वीत' (भा० उ० ४४।१५)। **प्रवास आश्रमान्तरे स्थितिः।**

## वह्
- {प्रवह्}
- वह् (वह-प्रापणे)।
- 'इदमापः प्रवहत यत्किं च दुरितं मयि' (ऋ॰१०.९.८)। **अपस्रावयतेत्यर्थः। अपनयत शोधयतेति तात्पर्यार्थः।**
- 'यथा बलिं न प्रवक्ष्यति' (गो॰गृ॰३.८१४)। **वहेर्लृटि प्रयोगः। उक्तोऽर्थः।**
- 'यदनोवाह्यं स्यात्पूर्वं तं प्रवहेयुः' (आप॰६.८.२८.४) **प्रवहेयुः=नयेयुः, हारयेयुः।**
- 'कथं रथं त्वया हीनं प्रवक्ष्यन्ति रथोत्तमाः' (रा॰२.५२.४३)।
- 'रथं देव प्रवह' (आश्व॰गृ॰२.८.५)। **प्रवह अग्रतः कर्ष।**
- 'अश्विना त्वा प्रवहतां रथेन' (ऋ॰१०.८५.२६)। **प्रवहताम्=नयताम्।**
- 'प्रोह्यमाणः सोम आगतः' (वा॰सं॰८.५६)। **शकटादागतोऽवरूढ इत्यर्थः।**
- 'परेत पितरः सोम्यास इति प्रवाहण्या पितॄन् प्रवाहयति' (आप॰श्रौ॰१.३.१०.५)। **प्रवाहणी शिबिकाविशेषः।**
- कर्णीरथः प्रवहणं डयनं च समं त्रयम् इत्यमरः। **प्रवहत्यनेनेति प्रवहणम्।**
- 'गिरिप्रवोढारमिवानिलं द्रुमाः' (भा॰द्रोण॰२.१२)। **गिरेः प्रवोढारं समीरयितारमपनोत्तारम्। अत्र सोढुं नालमिति शेषः।**
- 'शयानः प्रौढपादश्च' (मनु॰४.११२)। **आसनारूढपाद इति कुल्लूकः।**
- 'प्रौढपादो न कुर्वीत स्वाध्यायं पितृतर्पणम्' (अत्रि॰श्लो॰३२५)।
- 'प्रोह्य पादौ हस्तिनं वाहयति' (५.४.१२८ सूत्रवृत्तौ)। **प्रोह्य=प्रणुद्य।**
- 'प्रवहतु हृदये नः प्राणनाथः किशोरः' (कृष्णामृते १३)। **प्रवहतु प्रकर्षेण वर्तताम्।**
- 'तप्तां भूमिमपास्य च प्रवहणं मन्ये क्वचित्संस्थितम्' (मृच्छ० ८।११)। **कर्णीरथः प्रवहणं डयनं च समं त्रयमित्यमरः।**
- 'प्रवहो गमनं बहिः' (अमरः)। **बहिर्गमनं बहिर्यात्रा।**

## वह्ल्
- {प्रवह्ल्}
- वह्ल् (वह्ल् परिभाषणहिंसाच्छादनेषु)।
- 'प्रवह्लिकाभिर्देवा असुरान् प्रवह्ल् याथैनानत्यायन्' (ऐ० ब्रा० ६।३३)। **प्रवह्लनं निर्हृदयं सान्त्वं वचनमुच्यत इति षड्गुरुशिष्यः।**

## वा
- {प्रवा}
- वा (वा-गतिगन्धनयोः)।
- 'अहमेव वात इव प्रवामि' (ऋ॰१०.१३७.२)। **प्रशब्देन नार्थः।**
- 'वनाच्च वायुः सुरभिः प्रवायात्' (भा॰आदि॰७१.४२)।
- 'वातस्य प्रवामुपवामनुवात्यर्चिः' (अथर्व॰१२.१.५१)। **प्रवाः=वातवीचिः।**
- स यदग्निः। प्रवानिव दहति (ऐ॰ब्रा॰३.४) वान् इति शत्रन्तस्य प्रथमायामेकवचने।

## विच्
- {प्रविच्}
- विच् (विचिर्-पृथग्भावे)।
- 'प्रविवेककामत्वादुद्यानपुष्करिण्यास्तीरे… मधुकरगणोपकूजिते पर्यङ्कणे निषण्णस्य' (अवदा॰जा॰२)। **प्रविवेककामत्वात्=विविक्तसेवनेच्छुकत्वात्।**
- 'स तं गृहिजनसंसर्गं प्रविवेकसुखप्रमाथिन व्यासङ्गविक्षेपान्तरायकरमबहुमन्यमानः (अवदा॰जा॰७)। **उक्तोऽर्थः।**

## विज्
- {प्रविज्}
- विज् (विजिर्-पृथग्भावे, ओविजी-भयचलनयोः)।
- 'उपाविशन् गरुत्मन्तः शरैर्गाढं प्रवेजिताः' (भा॰वि॰३२.१७)। **प्रवेजिताः=उद्वेगं प्रापिताः। उत्पूर्वस्य विजेः प्रयोगस्तु बहुलतमः। सम्पूर्वस्य क्वाचित्कः। प्रपूर्वस्य विरलतमः।**

## विद्
- {प्रविद्}
- विद् (विद-ज्ञाने, विद्लृ-लाभे)
- 'न हि प्रवेद सुकृतस्य पन्थाम्' (ऋ॰१०.७१.६)। **न प्रवेद=सुष्ठु न वेद।**
- 'याँश्च विद्म याँ उ च न प्रविद्म' (ऋ॰१०.१५.१३)।
- 'मा त इदं पुष्टं कश्चन प्रविदत' (श॰ब्रा॰१.९.१.५)। **मा प्रविदत=मा प्रापत्=मा स्मासदत्।**

## विश्
- {प्रविश्}
- विश् (विश-प्रवेशने)।
- 'देवरं प्रविशेत्कन्या तप्येद्वाऽपि तपः पुनः' (भा॰अनु॰४४.५२)। **देवरं प्रविशेत्=देवरमाश्रयेत्।** ऋतुकाले मनस्विनी।
- 'पत्नी द्रुपदराजस्य द्रुपदं प्रविवेश ह' (भा॰५.७३.९७) **प्रविवेश=संविवेश=सम्बभूव। द्रुपदेन सह शिष्ये।**
- 'तं (अर्जुनम्) प्रवेक्ष्यन्ति ये सर्वे राजानः शस्त्रयोधिनः' (हरि॰२.१९.७८) **पार्थात् तिरोभविष्यन्ति, मन्दप्रतापा भविष्यन्तीत्यर्थः।**

## वी
- {प्रवी}
- वी (वी-प्रजनगत्यसनखादनेषु)।
- 'यदि वशां न विन्देदपि यैव का चाप्रवीता स्यात्' (श॰ब्रा॰५.५.१.११)। **अप्रवीता=अनापन्नसत्त्वा=अगर्भिणी। अत्रार्थे प्रशब्दो दुष्परिहरः।**  **तमन्तरेण तदर्थानवगतेः। नानार्थेषु धातुषूपसर्गाणां द्योतकत्वस्याभ्युपेतत्वात्।**
- 'छन्दोभिरेवास्मै पशून् प्र जनयति …प्रैव तेन वापयति' (तै० सं० ३।४।९।३०)। **प्रवापयति गर्भं ग्राहयति।**
- 'प्रजने वीयतेः' (पा० ६।१।५५)। **पुरोवातो गाः प्रवापयति (वृत्तौ)। उक्तोऽर्थः।**

## वृ
- {प्रवृ}
- वृ (वृङ्-सम्भक्तौ)
- 'दभ्रेभिः प्रवृणोति भूयसः' (ऋ॰७.८२.६)। **अल्पसङ्ख्याकैर्भूयः सङ्ख्यान् पराणुदतीत्यर्थः।**
- 'वर्जयित्वा तु मे वज्रं प्रवृणीष्व यथेच्छसि' (भा॰वन॰३१०.१९)। **यथेष्टं वरयेत्याह। अत्रार्थे प्रशब्दो द्योतको नावश्यकः।**  **केवलस्यापि प्रयोगदर्शनात्-** 'वृणते हि विमृश्यकारिणं गुणलुब्धाः स्वयमेव सम्पदः' (कि॰२.३०)।
- 'करोमि कामं कं तेऽद्य प्रवृणीष्व यमिच्छसि' (भा॰द्रोण॰१२.४)। **ण्यन्तस्य प्रशब्दपूर्वत्वं नियतम्।**
- 'तं ते प्रवारयामासुर्निरासुश्च परावसुम्' (भा॰वन॰१३८.२०)। **प्रवृणीष्व कामं याचस्वेति प्रायूयुजन्।**
- 'ननु भोज्येषु पानेषु वस्त्रेष्वाभरणेषु च। प्रवारयति सर्वान्नः…' (रा॰२.७७.१५)। **बहून्याभरणादीनि दिव्यवस्तून्युपस्थाप्य अङ्ग एषु किं तेऽपेक्षितं गृहाणेति प्रकर्षेणास्मदिष्टवरणं कारयतीत्यर्थ इति तिलकः।**
- 'प्रवारणं तु बालानां पूर्वं कार्यमिति श्रुतिः। तस्मात्प्रवारणं पूर्वमर्हः पार्थो धनञ्जयः' (भा॰उ॰७.१७) |
- काम्यदानं प्रवारणम् इत्यमरः।
- 'तद्वृणीतां भवानग्रे प्रवार्यस्त्वं हि धर्मतः' (भा॰उ॰७.२०)। **काम्यं ते ददानीति प्रेर्यः।**

## वृज्
- {प्रवृज्}
- वृज् (वृजि/वृजी-वर्जने)।
- 'प्रवावृजे सुप्रया बर्हिरेषाम्' (ऋ॰७.३९.२)।
- 'विप्रुतं रेभमुदनि प्रवृक्तम्' (ऋ॰१.११६.२४)। **उभयत्र वृजिः प्रक्षेपणे परासने वर्तते।**
- 'घर्मश्चित्तप्तः प्रवृजे य आसीदयस्मयः' (ऋ॰५.३०.१५)। **प्रवर्जनमिहाधिश्रयणं श्रपणं वा वक्ति।**
- 'तं देवा अग्नौ प्रावृञ्जन्' (श॰ब्रा॰७.१.२.६)। **समतपन्नित्यर्थः।**
- 'यथा धर्मं प्रवृञ्ज्यादेवं प्रवृणक्ति' (श॰ब्रा॰१.७.१.११)।
- 'न प्रथमयज्ञे प्रवृञ्ज्यात्' (श॰ब्रा॰१४.२.२.४४)। **प्रवर्ग्यं नानुतिष्ठेदित्याह।**
- 'अवकाश्यस्य प्रवृञ्ज्यात्' (का॰श्रौ०२६.७.५२)। **प्रवर्ग्यं कुर्यात्।** ज्ञातिप्रियानूचाना एते त्रयोऽवकाशाः। अवकाशशब्दवाच्याः। अवकाशा एवावकाश्याः।
- 'धर्मो वा एष प्रवृज्यते (=सन्तप्यते)
- 'यदग्निहोत्रम्' (काठक॰६.२)।
- 'न बृहत्या वषट् कुर्यात् पशूनामप्रवर्गाय' (जै० ब्रा० १।१२०)। **प्रवर्गो नाशः।**

## वृत्
- {प्रवृत्}
- वृत् (वृतु-वर्तने)।
- 'किं…राजिलेषु गरुडः प्रवर्तते' (रघु॰११.२७)। **प्रवर्तते=शत्रूयते, द्रुह्यति, अवस्कन्दति।**
- 'प्रावृतद् गृहात्' (भट्टि॰१५७)। **प्रास्थितेत्यर्थः। तस्य दृग्भ्यामवारितम्।**
- 'अश्र प्रववृते' (कथा॰१३.१२६)। **प्रववृते प्रसुस्राव।**
- 'प्रवर्ततां प्रकृतिहिताय पार्थिवः' (शा॰७.३५)। **प्रवर्ततां=चेष्टताम्=प्रयतताम्।**
- 'तदर्थव्याख्यानाय ब्राह्मणं प्रवर्तते' (बृ॰उ॰शं॰भा॰)। **ब्राह्मणमारभ्यते।**
- 'राजन् प्रजासु ते कश्चिदपचारः प्रवर्तते' (रघु॰१५.४.७)। **प्रवर्तते=प्रथते=प्रचरति।**
- 'तस्मादोमित्युदाहृत्य यज्ञदानतपःक्रियाः प्रवर्तन्ते' (गीता १७.२४)। **प्रवर्तन्ते=एधन्ते=समृध्यन्ति=पुष्यन्ति।**
- 'स्वामिसेवकयोरेवं वृत्तिचक्रं प्रवर्तते' (पञ्चत॰१.८१)। **अविच्छेदेन वर्तते।**
- 'प्रवर्तमानं च न दृश्यते रजः' (शा॰७)। **प्रवर्तमानमुत्तिष्ठत्।**
- 'अथ याः समापयिष्यामः संवत्सरमित्यासत तासामश्रद्धया शङ्गाणि प्रावर्तन्त (ऐ॰ब्रा॰४.१७)। **प्रावर्तन्त=न्यवर्तन्त=निवृत्तान्यभवन्, प्रपतितानि विशीर्णानि जातानि। न्यर्थे प्रशब्द इति षड्गुरुशिष्यः। अयमेवार्थो युक्तो भाति। अव्यवहितपूर्वायाः ता या उदतिष्ठंस्ता एताः शृङ्गिण्य इति श्रुतेः श्रवणात्।**
- 'स यो द्रोणकलशे शुक्रः परिशिष्ट आस तं प्रवर्तयाञ्चकार' (श॰ब्रा॰१.६.३.८)। **प्रवर्तयाञ्चकार =आवर्जयामास=अवसिषिचे।**
- 'इतस्तर्हि देवः प्रवर्तयतु पुष्पकम्' (उत्तर॰)। **प्रस्थापयतु प्रेरयत्वित्यर्थः।**
- 'कश्चिद् राजा ब्राह्मणानां यथावत् प्रवर्तते पूर्ववत् तात वृत्तिम्' (भा॰उ॰२३.१५)। **प्रवर्तते=प्रवर्तयति=घटयति=प्रणयति=संविधत्ते। अन्तर्णीतण्यर्थको वृतिः।**
- 'हन्त प्रवृत्तं सङ्गीतकम्' (माल॰१)। **प्रवृत्तं प्रारब्धम्।**
- 'प्रवृत्तोऽश्वतरी रथः' (छां॰उ॰५.१३.२)। **स्थित इत्यर्थः।**
- 'देवालयं स्त्री प्रयता प्रवृत्ता (प्रस्थिता)' (व॰वृ॰सं॰२७ (२५.८)।
- 'प्रवृत्तां श्रुतिं दूषयति' (भा॰अनु॰२४.८ इत्यत्र नीलकण्ठः)। **प्रवृत्तां विसृमरां प्रचरन्तीम्।**
- 'वने प्रवृत्तामिव नीलकण्ठीम्' (रा॰५.११.२३)। **प्रवृत्तां विहरन्तीम्।**
- 'प्रवृत्तशिखा ज्येष्ठप्रथमाः कनिष्ठजघन्याः' (आश्व॰गृ॰४.२.७)। **प्रवृत्तशिखाः=मुक्तशिखाः।**  **ज्येष्ठः प्रथमः पुरःसरो येषां ते ज्येष्ठप्रथमाः। जघन्यः=पश्चाद्भवः=पृष्ठतोगामी।**
- 'आकालिकीं वीक्ष्य मधुप्रवृत्तिम् (कु॰३.३४)। **प्रवृत्तिम्=प्रारम्भम्।**
- 'रात्री केशा हरितौ प्रवर्तौ' (अथर्व॰१५.२.५)।
- 'खादिरं पात्रं चतुःस्रक्ति प्रयुनक्ति। सौवर्णस्य प्रवर्तशतमानस्य कृतम्' (आप॰श्रौ॰)। **प्रवर्तः कर्णाभरणं कुण्डलमिति सायणः।**
- 'कृच्छ्रं चान्द्रायणं चैव लोहितस्य प्रवर्तने' (बौ॰ध॰२.१.१.७)। **प्रवर्तने प्रवाहणे स्यन्दने स्रावणे।** तदेतत् पूर्णमप्रवर्ति।
- 'पूर्णामप्रवर्तिनीं श्रियं लभते य एवं वेद' (छां॰उ॰३.१२.९)।
- 'उद्यानस्थं वरं द्रष्टुं प्रावर्तत निजात् पुरात्' (कथा० ३५।१३६)। **प्रावर्तत प्रातिष्ठत।**
- 'प्रवृत्तं हि मलं स्निग्धो विरेको निर्हरेत् सुखम्' (अष्टाङ्ग० सूत्र० १८।५५)। **प्रवृत्तमीषत् पतितम्।**
- 'तदेतत्पूर्णमप्रवर्तिं पूर्णामप्रवर्तिनीं श्रियं लभते' (छां० उ० ३।१२।९)। **अप्रवर्ति अचलं स्थिरम्।**

## वृध्
- {प्रवृध्}
- वृध् (वृधु-वृद्धौ)
- 'पापान् प्रवर्धतो दृष्ट्वा कल्याणानवसीदतः' (भा॰अनु॰१२४.३६)। **नार्थः प्रशब्देन।**
- लोकानुग्रहकर्तारः प्रवर्धन्ते महीभुजः।

## वृष्
- {प्रवृष्}
- वृष् (वृषु-सेचने)।
- 'विषये वासवस्तस्य सम्यगेव प्रवर्षति' (भा॰अनु॰२.१४)। **प्रशब्देन नार्थः। सम्यक्छब्देन प्रकर्षस्योक्तत्वात्।**
- 'शैलेन्द्रमिव धाराभिः प्रवर्षन्ति पयोधराः' (रा॰३.३१.९)। **प्रशब्दोऽभेरर्थे।**
- 'वार्षिकांश्चतुरो मासान्यथेन्द्रोद्भिः प्रवर्षति' (मनु॰९.३०४)। **सिञ्चति भुवमित्यर्थः।**

## वृह्
- {प्रवृह्}
- वृह् (वृहू-उद्यमने)।
- 'तं स्वाच्छरीरात्प्रवृहेन्मुञ्जादिवेषीकां धैर्येण' (कठ॰उ॰२.३.१३)। **विश्लेषयेदित्यर्थः।**
- 'तेषां (लोकानाम्) तप्यमानानां रसान् प्रावृहद् अग्निं पृथिव्या वायुमन्तरिक्षादादित्यं दिवः' (छां॰उ॰४.१७.१)। **निरकासयदित्याह।**
- 'तस्य पादमगृह्णात्स प्रावृह्यत' (काठक॰१३.२)। **भग्नोऽभूत, विश्लिष्टोऽभूदित्याह।**
- 'जह्यसुष्वीन् प्रवृहापृणतः' (ऋ॰६.४४.११)। **प्रवृह=उन्मूलय।**
- 'प्र हि क्रतुं वृहथो यं वनुथो रध्रस्य स्थो यजमानस्य चोदौ' (ऋ॰२.३०.६)। **प्रवृहथः=उत्सादयथः ध्वंसयथः।**
- 'ते सवनानि प्रावृहन्त' (श॰ब्रा॰११.५.९.४)। **आत्मानम्प्रत्याकर्षन् आत्मीयान्यकुर्वन्नित्यर्थः।**
- 'शूलात्प्रवृह्य हृदयं कुम्भ्यामवधाय' (आप॰श्रौ॰७.७.२३.७)। **प्रवृह्य=अपनीय।**
- 'यो ग्रीवाभ्यः प्रवृढाभ्यो रसः समस्रवत्' (काठक॰३४.३)। **प्रवृढाभ्यः=अवकृत्ताभ्यः।**
- 'प्रजापति र्लोकानभ्यतपत्। तेषां तप्यमानानां रसान्प्रावृहत्' (छां० उ० ४।१७।१)। **प्रावृहत् उदहरत्।**
- 'यमेवामुं त्रय्यै विद्यायै तेजो रसं प्रावृहत्' (शां० ब्रा० ६।११)। **उक्तोऽर्थः।**
- 'मर्त्यः प्रवृह्य धर्म्यम्' (कठोप० १।२।१३)। **धर्मसाधनं धर्मसाध्यं वेदं शरीरं प्रवृह्य पृथक् कृत्वा। प्रारब्धावसानसमये परित्यज्येति यावत्।**

## वे
- {प्रवे}
- वे (वेञ्-तन्तुसन्ताने)।
- प्रोयतेऽस्यामिति प्रवाणी। प्रवयन्ति तयेति वा प्रवाणी (काशिका ५.४.१६०)।
- 'इषीकातूलमग्नौ प्रोतम्' (छां॰उ॰५.२४.३)। **प्रोतं न्यस्तम्।**
- 'तरुच्छिद्रप्रोतान् (शशिनः करान्) बिसमिति करी सङ्कलयति' (सुभा॰)। **प्रोतान् प्रस्यूतान्।**
- 'तत्र सर्वमिदं प्रोतमोतं चैवाखिलं जगत्। ततो जगज्जगत्तस्मिन् स जगच्चाखिलं मुने' (विष्णु॰पु॰२.६४)। **उक्तोऽर्थः।**
- 'अथो दिश्येव दिशं प्र वयति' (तै० सं० ५।७।९।३९)। **प्रवयति प्रोतां करोति। कोणासु दिक्षु अन्यासामनुप्रवेशाद् दिशः प्रोता इत्युच्यन्ते।**
- 'प्र वयाप वयेत्यासते तते' (ऋ० १०।१३०।१)। **प्रवाणं भोक्तव्यप्रपञ्चस्य निर्माणम्।**
- 'मूले प्रवय इति समुच्चये ऽन्यतरस्याम्' (३।४।३) **इत्यनेन लोट्।**

## वेप्
- {प्रवेप्}
- वेप् (टुवेपृ-कम्पने)।
- 'प्रावेपत भयोद्विग्ना प्रवाते कदली यथा' (भा॰उ॰१३.३)।

## वेष्ट्
- {प्रवेष्ट्}
- वेष्ट् (वेष्ट-वेष्टने)।
- भुजबाहू प्रवेष्टो दोः (अमरः)।

## व्यध्
- {प्रव्यध्}
- व्यध् (व्यध-ताडने)।
- 'तां सङ्क्लिश्याप्सु प्राविध्यत्' (श॰ब्रा॰६.१.१.१२)। **प्राविध्यत्=प्राक्षिपत्।**
- 'वायुप्रविद्धाः शरदि मेघजाला इवाम्बरे' (रा॰२.९३.१२)। **वातप्रेरिता इत्याह।**
- 'प्रविद्धो रक्षसां भागः पर्वणीवाहिताग्निना' (रा॰२.४३.५)। **प्रविद्धः=प्रक्षिप्तः।**
- 'अपकीर्णजटाभारं प्रविद्धकलशोदकम्' (रा॰२.६३.३६)। **प्रविद्धं पर्यस्तम्।**
- 'देवतार्चाः प्रविद्धाश्च' (रा॰२.७१.४०)। **प्रतिमा निरस्तपूजना जाता इत्याह।**

## व्ली
- {प्रव्ली}
- व्ली (व्ली वरणे)।
- 'प्रजापतिर्यज्ञमसृजत सोऽस्मात्सृष्टः प्राङैत् स प्र यजुर्व्लीनात्' (तै० सं० ६।१।२)। **प्राव्लीनात् आच्छादयत्।**

## व्रज्
- {प्रव्रज्}
- व्रज् (वज/व्रज-गतौ)।
- 'तौ ह शान्तहृदयौ प्रवव्रजतुः' (छां॰उ॰८.८.३)। **प्रतस्थाते इत्याह।**
- 'गृह्णीयुरपि मातङ्गान् मत्तान् प्रव्रजतो वने' (रा॰१४.१७.२८)। **प्रव्रजतः स्वच्छन्दगतीन् इति कतकः।**
- 'अजातश्मश्रवो मन्दाः कुले जाताः प्रवव्रजुः' (भा॰शां॰११.२)। **परिव्रज्यां परिजगृहतुरित्यर्थः। पुनर्गृहं प्रति न गन्तव्यमिति प्रकर्षेण गता इति तिलकः।**
- 'अत एव ब्रह्मचर्यवान् प्रव्रजति' (आप॰ध॰२.२१.१९)। **प्रव्रजति प्रकर्षेण व्रजति न प्रत्यावर्तत इत्यर्थः।**
- 'द्विप्रव्राजिनी' (आश्व० गृ० १।५।६)। **द्वो प्रव्रजतीति। पुंश्चलीति यावत्।**

## शंस्
- {प्रशंस्}
- शंस् (शंसु-स्तुतौ)।
- 'प्र ते महे विदधे शंसिषम्' (अथर्व॰२०.३०.१)। **प्रशंसिषम्=प्राशंसिषम्। प्रास्ताविषमित्यर्थः।**

## शद्
- {प्रशद्}
- शद् (शद्लृ-शातने)।
- 'अन्तर्वेदिशाखायाः पलाशान्यसर्वाणि प्रशात्य मूलतः शाखां परिवास्योपवेषं करोति' (आप॰श्रौ॰१.२.६.६)।
- 'अपि वा काममा मार्गादा मधुन आ प्राशातिकाद्' (आप॰श्रौ॰४.१.३.८)। **प्राशातिकं कोशीधान्यम्, यस्मात्प्रशातनेनोद्ध्रियते। भक्ष्यकाण्डेषु मृगमांसपर्यन्तानां रसेषु मधुपर्यन्तानाम् अन्नेषु च प्राशातिकपर्यन्तानां भक्षणे याथाकामी, एभ्योऽवशिष्टेभ्यः परेषामभक्षणमेव (इति रुद्रदत्तः)।**

## शम्
- {प्रशम्}
- शम् (शमु-उपशमे, शम-लक्ष आलोचने)।
- 'प्रशाम्य नगरं दानवांश्च निहत्य तान्' (भा॰वन॰१७२.३५)। **प्रशाम्य प्रकर्षेणालोच्येति नीलकण्ठः** ।
- 'प्रशान्तं पावकास्त्रम्' (उत्तर॰६)। **निर्वाणमित्यर्थः।**
- 'निर्वाते ज्वलितो वह्निः स्वयमेव प्रशाम्यति' (पञ्चत॰३.५६)। **उक्तोऽर्थः।**

## शास्
- {प्रशास्}
- शास् (शासु-अनुशिष्टौ, आङः शासु-इच्छायामू)।
- 'अपि साक्षात् प्रशिष्यास्त्वं कृच्छ्रेष्विन्द्रपुरोहितम्' (भट्टि॰१९.१९)। **शासितुमुपदेष्टुमर्हसीति कवेर्विवक्षितम्।**
- 'प्रशाधि धर्मेण वसुन्धराम्' (अवदा॰जा॰२२.९९)। **प्रशाधि=ईशिष्य।**
- 'गां प्रशाधि गलितावधिकालम्' (नै॰५.२४)। **उक्तोऽर्थः।**
- 'प्रशाधि यन्मया कार्यम्' (मार्क॰पु॰)।
- 'इदं कविभ्यः पूर्वेभ्यो नमोवाकं प्रशास्महे' (उत्तर॰११)। **प्रशास्महे याचामहे इति यावत्। नमोवाकम्=नम इत्युक्त्वेत्यर्थ इति कश्चित्। अत्रार्थे आङ् युज्यते वक्तुम्। न ह्यत्रार्थे आङं व्यभिचरति धातुः। आङ् प्रायिक इति तु रभसोक्तिः। यत्तु प्रशासनं निर्देश इति वीरराघवस्याभिमानः स प्रयोगैः समर्थनां न लभत इति नादृत्यो भवति।**
- 'इन्द्रप्रसूता वरुणप्रशिष्टा ये' (ऋ॰१०.६६.२)। **प्रशिष्टाः=आदिष्टाः।**
- 'प्रशास्तृ-सूत-सेनानी मन्त्र्यमात्य-पुरोधसाम्' (का॰नी॰सा॰१४.४५)। **प्रशास्तारः=कलाध्यक्षा इति मङ्गला। प्रशास्तारः सैन्यप्रसाधका इत्युपाध्यायनिरपेक्षा।**
- 'आशिषः प्रशिषश्च संशिषो विशिषश्च याः' (अथर्व॰११.१०.२७)। **प्रशिषः=प्रशासनानि।**

## शिष्
- {प्रशिष्}
- शिष् (शिष्लृ विशेषणे)।
- 'ओष्ठ एनयोः साधारणो भवति तं गृहपतिरेव प्रशिंष्यात्' (ऐ० ब्रा० ७।१)। **प्रशिंष्यात् प्रविभज्य दद्यात्।**

## शृ
- {प्रशृ}
- शृ (शृञ्-हिंसायाम्)।
- 'शृणातु ग्रीवाः प्रशृणातूष्णिहाः' (अथर्व॰६.१३४.१)। **प्रशब्दः प्रकर्षे।**
- 'प्र पर्वाणि जातवेदः शृणीहि' (ऋ० १०।८७।५)। **प्रशृणीहि छिन्द्धि। प्रशब्दः प्रविवेके पार्थक्ये।**

## श्यै
- {प्रश्यै}
- श्यै (श्यैङ्-गतौ)।
- 'यद्वै शीतस्य प्रशीतं तद्धिमस्य जरायु' (श॰ब्रा॰९.१.२.२६)। **प्रशब्दः प्रकर्षे। शीतमिति निष्ठायां सम्प्रसारणे रूपम्। सम्प्रसारणविरहे तु श्यानमाश्यानं संश्यानमिति भवत्युपसर्गान्वयव्यतिरेकाभ्याम्।**

## श्रि
- {प्रश्रि}
- श्रि (श्रिञ्-सेवायाम्)।
- 'अयं तु प्रकृत्युद्धतो रामः कथमित्थमतिप्रश्रयते' (बा॰रा॰४)। **अतिप्रश्रयतेऽतिविनीतो भवति, अतिनम्रो वर्तत इति यावत्।**
- 'प्रत्युद्गमप्रश्रयणाभिवादनम्' (भा॰पु॰४.३.२२)। **प्रश्रयो विनयः तदर्शनम्।**
- 'जनयति खलु रोषं प्रश्रयो भिद्यमानः' (चारु॰१.१४)। **प्रश्रयः=विनयः प्रणयः प्रार्थना विज्ञापना।**
- 'तच्छ्लोककूटमद्यापि ग्रथितं सुदृढं मुने। भेत्तुं न शक्यतेऽर्थस्य गूढत्वात् प्रश्रितस्य च' (भा॰आदि॰१.८२)। **प्रमेयेण स्वप्रकाशार्थं श्रितं शब्दप्रमाणं तस्यापि गौण्यादिवृत्तिभेदेन गूढत्वम् (इति नीलकण्ठः)।**
- 'बहुप्रकारं धर्मज्ञः प्रश्रितं प्रश्रिताञ्जलिः' (रा॰३.६१.३१)। **प्रश्रितं विनीतम्।**
- निभृतविनीतप्रश्रिताः समा इत्यमरः। **प्रश्रिताञ्जलिः=बद्धाञ्जलिः।**
- 'तद्दर्शनोपास्तिकता नित्यं तद्भावभाविता। तत्कारिता प्रश्रयिता वृत्तं संश्रयिणां स्मृतम्' (का॰नी॰सा॰११.२८)॥ **संश्रयिणः=आश्रिताः। प्रश्रयिता सादरता। प्रश्रयोऽस्यास्तीति प्रश्रयी। तस्य भावः प्रश्रयिता।**
- 'अथैनं प्राञ्चं प्रश्रित्य विस्रस्य राजानं ग्रावाणमुपांशुसवनमभि मिमीते' (बौ० श्रौ० ७।५)। **प्रश्रित्य निधाय।**

## श्रु
- {प्रश्रु}
- श्रु (श्रु-श्रवणे)।
- 'यस्ते अग्ने सुमतिं मर्तो अक्षत् सहसः सूनो प्रति स प्र शृण्वे' (ऋ॰१०.११.७)। **प्रशृण्वे प्रकर्षेण श्रूयते विश्रूयते।**
- 'प्राश्रावयं शवसा तुर्वशं यदुम्' (ऋ० १०।४९।८)। **प्राश्रावयं प्रश्रुतौ विश्रुतावकार्षम्।**

## श्वस्
- {प्रश्वस्}
- श्वस् (श्वस-प्राणने)।
- 'तानभि प्राश्वासीत्। तस्य श्वसथाद् ईषमाणा विश्वे देवा अद्रवन्' (ऐ॰ब्रा॰३.२०)। **तेषामभिमुखः सन् श्वासममुचत् इत्याह।**
- 'तस्मिन् सति श्वासप्रश्वासयोर्गतिविच्छेदः प्राणायामः' (यो॰सू॰भा॰२.४९)। **कोष्ठ्यस्य वायोर्निःसारणं प्रश्वासः।**
- 'कुतो वा प्रश्वसिति उच्छ्वसित्यपि वा पुनः' (भा॰आश्व॰२०.४२)।
- 'ये के चास्मच्छ्रेयांसो ब्राह्मणाः, तेषां त्वयाऽऽसनेन प्रश्वसितव्यम्' (तै० उ० १।११।३)। **आसनदानेन विनयेन वर्तितव्यमिति गोपालानन्दस्वामी। प्रश्वसनं प्रश्वासः श्रमापनयः। आसनदानेन तेषां श्रमोऽपनेतव्य इति तु शङ्करः।**

## सञ्ज्
- {प्रसञ्ज्}
- सञ्ज् (षञ्ज-सङ्गे)।
- 'रुद्रियेण ह पशून् प्रसजेत्' (श॰ब्रा॰१.७.४.१२)। **प्रसजेत्=युञ्जीत बध्नीयात्।**
- 'तद्वहति रथयुगप्रासङ्गम्' (पा॰४.४.७६) **इत्यत्रापि धातुर्बन्धने वर्तते। उपसर्गस्य दीर्घः।**
- 'कामा मनुष्यं प्रसजन्त एते' (भा॰उ॰२७.४)। **बध्नन्तीत्यर्थः।**
- 'तन्मा प्रसाङ्क्षीः' (छां॰उ॰४.१.२)। **अत्र तच्छब्देन ज्योतिः परामृश्यते। तेनात्रापि सजतिः सकर्मकः। मा स्प्राक्षीरित्यर्थः।**
- 'नेदशृतया समया यज्ञं प्रसजामेति' (श॰ब्रा॰३.८.२.२०)। **प्रसङ्गो दुःसङ्गो व्यसनं व्यासङ्ग इति वा।**
- 'इन्द्रियाणां प्रसङ्गेन दोषमृच्छत्यसंशयम्' (मनु॰२.९३)। **प्रसङ्गः प्रसक्तिरासक्तिः। विषयेष्विति शेषः।**
- 'प्राकृता अपि बलवता सह प्रसङ्गं न कुर्वन्ति' (भा॰आदि॰१.१५० इत्यत्र नीलकण्ठः)। **प्रसङ्गः सङ्घर्षः।**
- 'विशेषा हि प्रसङ्गिनः' (भा॰उ॰३८.४४)। **प्रसङ्गः सङ्घर्षस्तत्कारिणः।**
- 'प्रतिग्रहसमर्थोऽपि प्रसङ्गं तत्र वर्जयेत्' (मनु॰४.१८६)। **प्रसङ्गः पुनः पुनः प्रवृत्तिः।**
- 'स्त्रियो राजकुले याश्च…। प्रसक्तास्त्वां निरीक्षन्ते, पुमांसं कं न मोहयेः' (भा॰वि॰९.२३)॥ **प्रसक्ता एकाग्रमनसः।**
- 'प्रसक्तमभिवीक्षेथाः स कामवशगो भवेत्' (भा॰वि॰९.२६)। **प्रसक्तमिति क्रियाविशेषरणम्। चेतः प्रसज्येत्यर्थः।**
- 'विवेश गां तोयमिवाप्रसक्ता (शक्तिः) यशो विशालं नृपतेर्दहन्ती' (भा॰शल्य॰१७.५०)। **अप्रसक्ताऽप्रतिहताऽविघ्निता।**
- 'प्रसक्तस्तस्य तु श्रमः' (स्वप्न॰१.१५)। **प्रसक्तो निरन्तरोऽविरतः।**
- 'तत्पक्षस्थोपि यो न प्रसजति यजने' (विश्व० च० २९।३६६)। **प्रसजति व्याप्रियते।**
- 'हितं च पथ्यं च नयप्रसक्तं …वाक्यम्' (रा० ४।३०।१९)। **नयप्रसक्तं नीतियुक्तम्।**
- 'प्रसज्य रामेण च वैरमुत्तमम्' (रा० ३।५४।३०)। **प्रसज्य बद्ध्वा समुत्पाद्य।**
- 'यत्र द्वौ प्रसङ्गावन्यार्थावेकंस्मिन्युगपत् प्राप्नुतः' (पा० १।४।२ सूत्रे वृत्तौ)। **प्रसज्येते विधीयेते इति प्रसङ्गौ विधी इति न्यासः।**
- 'सप्रासङ्गं च शकटं सधान्यं वस्त्रसंयुतम्' (भा० अनु० ६४।१९)। **प्रासङ्गो धान्यादिपिधानयोग्यं चतुरस्रम् इति नीलकण्ठः।**
- 'प्रासङ्ग इत्यत्र उपसर्गस्य घञ्यमनुष्ये बहुलम्' (पा० ६।३।१२२) **इत्यनेनोपसर्गस्य दीर्घः।**
- 'यदि वयं स्वतन्त्रां काञ्चित् प्रागवस्थां जगतः कारणत्वेनाभ्युपगच्छेम प्रसञ्जयेम तदा प्रधानकारणवादम्' (ब्र० सू० शां० भा० १।४।३)। **प्रसञ्जयेम उपस्थापयेम।**

## सद्
- {प्रसद्}
- सद् (षद्लृ-विशरणगत्यवसादनेषु)।
- 'क्रिया हि वस्तूपहिता प्रसीदति' (रघु॰३.२९)। **नावसीदति, सफला भवतीत्यर्थः।**
- 'त्रय्या हि रक्षितो लोकः प्रसीदति न सीदति' (कौ॰अ॰३.१)। **प्रसीदति=समध्यति।**
- 'निमित्तमुद्दिश्य हि यः प्रकुप्यति ध्रुवं स तस्यापगमे प्रसीदति' (पञ्चत॰१.२८७)। **प्रसीदति=शाम्यति।**
- 'अवेहि मां कामदुघां प्रसन्नाम्' (रघु॰२.६३)। **प्रसन्नाम्=परितुष्टाम्।**
- 'तमालपत्रास्तरणासु रन्तुं प्रसीद शश्वन्मलयस्थलीषु' (रघु॰६.६४)। **प्रसीद=अनुरुध्यस्व।**
- 'फलं कतकवृक्षस्य यद्यप्यम्बुप्रसादकम्। न नामग्रहणादेव तस्य वारि प्रसीदति' (मनु॰६.६७)। **प्रसीदति विमली भवति।**
- 'दिशः प्रसेदुर्मरुतो ववुः सुखाः' (रघु॰३.१४)। **दिशो नीरजस्काः प्रकाशा बभूवुरित्यर्थः।**
- 'प्रसन्नो ब्राह्मणशेष इति श॰ब्रा॰ भाष्ये सायणः। **विशदो व्याख्यानिरपेक्ष इत्यर्थः।**
- 'प्रसन्नस्ते तर्कः' (विक्रम॰२)।
- 'प्रसन्नप्रायस्ते तर्कः' (मालती॰१)। **प्रसन्नः शुद्धः, सत्योऽवितथः।**
- 'तथा प्रासादे' (आप॰ध॰१.१७.७)। **प्रासादो दारुमयो मञ्च इति हरदत्तः।**

## सस्ज्
- {प्रसस्ज्}
- सस्ज् (षस्ज-सङ्गे)
- 'प्रसज्जन्तीं तु तां प्राह' (वि॰पु॰५.२७.१५)। **आसजन्तीम् इत्याह।**

## सह्
- {प्रसह्}
- सह् (षह-मर्षणे)।
- 'आशीर्भिर्बृहितानस्मान्न पापं प्रसहिष्यति' (भा॰आदि॰१४३.१६)। **प्रसहिष्यति=प्रसहिष्यते=अभिभविष्यति=अधिकरिष्यते।**
- 'संयुगे सांयुगीनं तमुद्यतं प्रसहेत कः' (कु॰२.५७)।
- 'ह्रियमाणावकाशं तु दानप्रीत्या पुनः पुनः। न प्रसेहे मनस्तस्य च्छेददुःखं विगाहितुम्' (अवदा॰जा॰८.४४)। **इह प्रशब्दोऽनर्थकः।**
- 'प्रसह्य वित्ताहरणं न कल्कः' (भा॰आदि॰१.२७५)। **प्रसह्य=प्रकर्षेण दुःखं सोढ्वेत्यर्थः।**
- 'प्रसह्य धर्षितस्तत्र सोमो वै राजयक्ष्मणा' (हरि॰१.२५.४७)। **प्रसह्य=बलात्=हठात्।**
- 'प्रसह्य सिंहः किल तां चकर्ष' (रघु॰२.२७)। **उक्तोऽर्थः। 'प्रसहनमभिभव इत्यधेः प्रसहने' (पा॰१.३.३३) सूत्रे वृत्तिः।**
- 'विषादो यं प्रसहते विक्रमे समुपस्थिते' (रा० ४।६४।१०)। **प्रसहतेऽभिभवति। यो विषादं प्रसहत इति पाठान्तरम्। तन्नादेयमनिष्टार्थगतेः।**
- 'काककङ्ककुररचाषभासशशघात्युलूकचिल्लिश्येनगृध्रप्रभृतयः प्रसहाः' (सुश्रुत० सू० ४६।७२)। **प्रसह्य भक्षयन्तीति प्रसहाः।**

## साध्
- {प्रसाध्}
- साध् (राध/साध-संसिद्धौ)।
- 'इदमूषु प्रसाधय' (अथर्व॰१.२४.४)। **किलासाक्रान्तमङ्गं साधू कुर्वित्याह।**
- 'प्रसाध्य शत्रुं यन्मित्रम्' (कौ॰अ॰७.११६)। **प्रसाध्य=जित्वा।**
- प्रसाधनी कङ्कतिका इत्यमरः।

## सि
- {प्रसि}
- सि (षिञ् बन्धने)।
- 'कण्ठं तस्य प्रसिनु रभसाद् बाहुपाशद्वयेन' (सा० द० ७।१८ व्याख्यायां समचरणतर्कवागीशकृतायामुद्धृतः श्लोकांशः)। **प्रसिनु प्रसिनीहि बधान।**
- ' त्रिर्यातुधानः प्रसितिं त एतु' (ऋ० १०।८७।११)। **प्रसितिर्बन्धनम्।**
- 'कृणुष्व पाजः प्रसितिं न पृथ्वीम्' (शां० ब्रा० ८।४)। **प्रसितिः पाश्या मृगबन्धनहेतुभूता। पाजस्तेजः।**
- 'प्रसितोत्सुकाभ्यां तृतीया च' (पा० २।३।४४)। **प्रसितः=प्रसक्तः=यस्तत्र नित्यमेवावबद्ध इति वृत्ति:।**

## सिच्
- {प्रसिच्}
- सिच् (षिच-क्षरणे)।
- 'उदपानाश्च कुम्भाश्च प्रासिञ्चन् शतशो जलम्' (भा॰उ॰८४.७)। **प्रासिञ्चन्=प्राक्षारयन्।**
- 'उदकाञ्जलिं प्रसिञ्चेत्' (द्रा॰गृ॰१.२)। **प्रसिञ्चेत् अवसिञ्चेत्।**
- 'इत्येभिर्हेतुभिस्तस्य त्रिभिश्चित्तं प्रसिच्यते (भा॰शां॰२८.७)। **द्रवति क्लिन्नं श्लथं भवतीत्याह।**
- 'यल्लोहमयः स्यात्प्रसिच्येत' (श॰ब्रा॰१४.२.२.५४)। **प्रसिच्येत द्रवेत, द्रुतं स्यन्नं स्यादित्याह।**
- 'सकृत्प्रसिञ्चन्त्युदकं नामगोत्रेण वाग्यताः' (याज्ञ० ३।५)। **प्रसिञ्चन्ति परासिञ्चन्ति।**

## सिध्
- {प्रसिध्}
- सिध् (षिधु-संराद्धौ)।
- 'भूतं भव्यं भविष्यं च सर्वं वेदात् प्रसिध्यति' (मनु॰१२.९७)। **प्रसिध्यति प्रभवति प्रादुर्भवति।**
- 'तथैकवृत्तिता तयोः स्वरश्च मे प्रसिध्यति' (पा॰३.१.१२२ इत्यत्र श्लो॰वा०)। **प्रसिध्यति व्यक्तिमेति, व्याख्यातो भवति।**
- 'यथा प्रसिद्धैर्मधुरं शिरोरुहैर्जटाभिरप्येवमभूत्तदाननम् (कु॰५.९)। **प्रसिद्धैर्भूषितैः।**
- प्रसिद्धौ ख्यातभूषितावित्यमरः॥
- 'न प्रसिध्यन्ति कर्माणि क्रियतामविचारणात्' (हरि० २।५१।२१)। **प्रसिध्यन्ति सिध्यन्ति। अनर्थकः प्रशब्दः। क्रियतां कुर्वताम्।**
- 'ताभ्यां युक्त्वा प्रासेधत् न उदजयत्' (पञ्च० ब्रा० १४।३।१३)। **प्रासेधत् प्रागच्छत् प्रातिष्ठत।**
- 'एतौ मे गावौ प्रमरस्य युक्तौ मो षु प्र सेधीर्मुहुरिन्ममन्धि' (ऋ० १०।२७।२०)। **मा प्रसेधीः=मा स्म अपाजः, माऽपगमय।**
- 'धनुष्कोणानिषुणा व्रात्याः प्रसेधमाना यन्ति (लाट्या० श्रौ० ८।६।८)।

## सु
- {प्रसु}
- सु (षु-प्रसवैश्वर्ययोः)।
- 'गौरिव प्रसवत्यर्थान् रसमुत्तमशालिनी (भा॰अश्व॰२१.२२)। **प्रसवति=सूते=उत्पादयति।**  **प्रसव इह उत्पाद उक्तो नाभ्यनुज्ञानम्।**
- '…भक्ष्योऽयं मम सुप्रियः। स्नेहस्रवान् प्रसवति' (भा॰आदि॰१५२.८)। **उक्तोऽर्थः।**
- 'तत्रेमं यज्ञं यजमानं च धेह्यो प्रणयेति प्रसौति' (आप॰श्रौ॰३.६.१९.१)। **अभ्यनुजानातीत्यर्थः।**
- 'यज्ञेषु चैतदादयः प्रसवाः' (आप॰ध॰१.४.१३.८)। **प्रसवा निर्देशा अनुज्ञावाक्यानि।**
- 'त्रैलोक्यदर्शनं चैव प्राधान्यं प्रसवे तथा' (हरि॰१.३१.३७)। **प्रसवोऽभ्यनुज्ञा।**

## सु
- {प्रसु}
- सु (षुञ्-अभिषवे, अभिषवः स्नपनं पीडनं स्नानं सुरासन्धानं च)।
- 'सुतं तस्मात्तव प्रसुतमासुतं कुले दृश्यते' (छां॰उ॰५.१२.१)। **प्रसुतं सन्ततं सवनम्।**
- 'तस्मात्तव सुतं प्रसुतमासुतं कुले दृश्यते' (छां० उ० ५।१२।१)। **एकाहः अहीनः सत्रम् इति विभागः कर्मणाम्। तेषु प्रवर्तमानं सोमाभिषवणं क्रमात् सुतादिशब्दैरभिधीयते।**

## सू
- {प्रसू}
- सू (षूङ्-प्राणिगर्भविमोचने, प्राणिप्रसवे)।
- 'यथा शूद्रो ब्राह्मण्यां बाह्यं जन्तुं प्रसूयते' (मनु॰१०.३०)। **जनयतीत्यर्थः।**
- 'तद्वः सर्वं प्रवक्ष्यामि प्रसवे च गुणागुणान्' (मनु॰३.२२)। **प्रसवे=सन्तानेऽपत्येषु।**
- 'एषां सूतिप्रसूतिभ्यामिदमापरितं जगत्' (वि॰पु॰१.८.१०)। **सूतिप्रसूतिभ्याम्=पुत्रपौत्रादिभिः।**
- 'पुष्पवतीः प्रसूमतीः फलिनीरफला उत' (अथर्व॰८.७.२७)। **प्रसूः=नवाङ्कुरः।**
- 'प्रसूमयं बर्हिः प्रस्तरश्च' (आप॰श्रौ॰८.१.१.१०)। **प्रसूमयम्=पुष्पमयम्।**
- 'सूश्च मे प्रसूश्च मे' (वा॰सं॰१८.७)। **सूः पुत्रादिप्रेरणसामर्थ्यम्। प्रसूः पुत्रोत्पत्त्यादिसामर्थ्यम्।**
- 'बृहस्पतिप्रसूतो यजमानः' (तै० सं० १।६।१।१)। **प्रसूतोऽभ्यनुज्ञातः। षु प्रसवैश्वर्ययोरित्यत्र धात्वर्थनिर्देशे प्रसवो ऽभ्यनुज्ञानमाहेति विवरीतारः।**
- 'इदमहं बृहस्पतेः सदसि सीदामि प्रसूतो देवेन सवित्रा' (का० श्रौ० २।२।१)। **उक्तोर्थः।**
- 'प्रवात्सु घोरेष्वपि मारुतेषु न ह्यप्रसूतास्तरवश्चलन्ति' (सौन्दर० १६।१०)। **अप्रसूता अजाता अनुद्भूताः।**
- 'संस्कृतं प्रसवं याति' (भा० वन० ३।८२)। **संस्कृतं पक्वमन्नं वर्धत इत्यर्थः।**
- 'तरवो भूरिवर्ष्माणः प्रासूयन्त मधुच्युतः' (भा० पु० ४।१९।८)। **प्रासूयन्त पुष्पफले उदपादयन्नित्यर्थः। तथा चामरः पठति--स्यादुत्पादे फले पुष्पे प्रसवो गर्भमोचने इति।**

## सू
- {प्रसू}
- सू (षू-प्रेरणे)।
- 'प्रेमां देवा असाविषुः सौभगाय' (अथर्व॰१.१८.२)। **प्रासाविषुः=प्रेरितवन्तः।**
- 'तद्यदेताभ्यामप्रसूतः करोत्यकृतं तत् अकृतमकरिति वै निन्दन्ति' (ऐ॰ब्रा॰१०.६)। **अप्रसूतः=अनभ्यनुज्ञातः।**
- 'एका दीक्षा तिस्र उपसदः…प्रसूतः' (आप॰श्रौ॰१०.१५.१)। **प्रसूत इति यजमानस्य सञ्ज्ञा।**
- 'शेषमुपह्वयस्वेत्यामन्त्र्यामन्त्र्य भक्षणमुपहूत इति प्रसूतः' (का॰श्रौ॰४.२.१३)। **प्रसूतोऽभ्यनुज्ञातः।**
- 'तत्प्रसूतः कर्माणि कुर्वीत' (गौ॰ध॰२.२.१३)। **उक्तोऽर्थः।**
- 'गोभिः सन्नद्धा पतति प्रसूता' (ऋ॰६.७५.११)। **प्रसूता=प्रेरिता=क्षिप्ता (इषुः)।**
- 'तदस्मै सविता प्रसविता प्रासुवत्, तत्सवितृप्रसूत उदजयत् (श॰ब्रा॰५.१.१.४)। **प्रासुवत्=प्रैरयत्। सवितृप्रसूतः=सवित्रा प्रेरितः।**
- 'अर्षन्त्वापस्त्वयेह प्रसूताः' (ऋ० ३।३०।९)। **प्रसूताः प्रेरिताः।**

## सृ
- {प्रसृ}
- सृ (सृ-गतौ)।
- 'प्रसरति परिमाथी कोऽप्ययं देहदाहः' (मालती॰१.४१)। **प्रसरति=विसर्पति।**
- 'भित्त्वा भित्त्वा प्रसरति बलात् कोऽपि चेतोविकारः' (उत्तर॰३.३६)। **उक्तोऽर्थः।**
- 'न मे हस्तौ प्रसरतः' (शा॰२)। **आयच्छेते।**
- 'लोहिताद्या महानद्यः प्रसस्रुस्तत्र चासकृत्' (भा॰)। **प्रसस्रुः=सस्यन्दिरे।**
- 'न चैनं (गुरुम्) अभि प्रसारयीत' (आप॰ध॰१.६.३)। **अभिः कर्मप्रवचनीयः। प्रसारयीत=प्रसारयेत्। न प्रसारयेत् नाततौ कुर्यात्।**
- 'दृश्यते ज्ञानयोगेन आवां च प्रसृतौ ततः' (भा॰शां॰३३४.४२)। **प्रसृतौ निःसृतौ।**
- 'प्रसृते च परिचये तस्या हस्ते न्यासं निक्षेपं च निदध्यात्' (कामसूत्रे)। **प्रसृते=उपचिते=वृद्धिं गते।**
- प्रवृद्धप्रसृते (समे) इत्यमरः।
- 'न तेजस्तेजस्वी प्रसृतमपरेषां विषहते' (उत्तर॰६.१४)। **उक्तोऽर्थः।**
- 'कौतूहलप्रसृतलोलतरनयनाः' (अवदा॰महा॰जा॰)। **प्रसृते=व्यायते (लोचने)।**
- अन्वेषणप्रसृते च मित्रगणे। **गवेषणायां प्रगते** ।
- पाणिर्निकुब्जः प्रसृतिः, तौ युतावञ्जलिः पुमान् इत्यमरः। **अत्र केचित्प्रसृत इति पठन्ति। स्वामी तु प्रस्मृतिप्रसृतावुभावपि स्वीकरोति। प्रसृत इति प्राक्तनः पाठ एव साधुर्भवति।**
- 'प्रसृतेन प्राशयेत' (आश्व॰गृ॰१.११.२) **इत्यत्रार्धाञ्जलावर्थे प्रयोगदर्शनात्** ।
- 'द्वौ दापयेत् प्रसृतौ शर्करामधुसंयुतौ' (का॰सं॰खिल॰३.९१)। **इत्यत्र च तथा दर्शनात्।**
- 'पेया च पञ्च प्रसृता' (अष्टाङ्ग॰१६.४१)। **द्वे पले प्रसृतं विदुः।**
- 'प्रसृतश्च गजः श्रीमानौपवाह्यः प्रतीक्षते' (रा० २।१५।११)। **प्रसृतः=स्रवन्मदः।**
- 'आश्चर्यं भोः प्रसारणं कृतं गणिकाया नानापक्षिसमूहै' (मृच्छ० ४)। **इतस्ततः प्रसृता दृश्यन्ते पक्षिसमूहा इत्यर्थः।**
- 'सर्वतो वनाजीवः प्रसारः' (कौ० अ० १०।२।५)। **प्रसारो नाम सर्वतः स्थितेभ्यो वनेभ्य आजीवोपकरणसङ्ग्रहणम्।**

## सृज्
- {प्रसृज्}
- सृज् (सृज-विसर्गे) **।**
- 'जयो वैरं प्रसृजति दुःखमास्ते पराजितः' (भा॰उ॰७२.५९)। **प्रसृजति=सृजति, उत्पादयति।**
- 'ततोऽर्जुनः प्रासृजद् उग्रधन्वा भुजावुभौ गाण्डिवं चानुमृज्य। नाराचनालीकवराहकर्णान्…' (भा॰कर्ण॰८९.१४)॥ **प्रासृजत्=व्यसृजत्=प्राक्षिपत्।**
- 'न तदहः प्रसृज्येत' (गो॰गृ॰१.५.२१)। **प्रसृज्येत=त्यज्येत। गृहमिति शेषः।**
- 'गुरवे प्रस्रक्ष्यमाणो नाम प्रब्रुवीत' (आश्व॰गृ॰३.८.१)। **प्रलक्ष्यमाणः=विलक्ष्यमाणः=गृहाय प्रहीयमारणः।**
- 'अथैनमुदञ्चं प्राञ्चं प्रसृजतः' (श॰ब्रा॰१३.४.२.१५)। **प्रसृजतः=विसृजतः।**
- 'तलैर्वज्रनिपातैश्च प्रसृष्टाभिस्तथैव च' (भा॰वि॰१३.२८)। **अङ्गुल्यः प्रसृता यास्तु ताः प्रसृष्टा उदीरिता इति नीलकण्ठः।**
- 'कीलैर्वज्रनिपातैश्च प्रसृष्टाभिस्तथैव च' (हरि॰२.३०.३४)। **प्रसृष्टाभिः सर्वाङ्गसंश्लेषणैः।**
- 'प्रसृष्टास्वनुमन्त्रयेत' (आश्व॰गृ॰४.८.५)। **दत्तास्वार्घ्याप्सु इत्याह।**
- 'सञ्जहारास्त्रमथ तत्प्रसृष्टं पाण्डवर्षभः' (भा॰वन॰२४५.२९)। **प्रसृष्टम्=प्रक्षिप्तम्।**
- 'प्रसृष्टवृषणो ह्येष वृषलीभूतो भवति' (जै॰गृ॰१.१२)। **प्रसृष्टवृषणः=त्याजितमुष्कः।**
- 'प्रान्तर्ऋषयः स्थाविरीरसृक्षत' (ऋ० ९।८६।४)। **अन्तः पात्रमध्ये प्रासृक्षत प्रसृजन्ति क्षिपन्ति।**
- 'ग्राम्यान्पशून् आलभन्ते प्रारण्यान् सृजन्ति' (पञ्च० ब्रा० २१।४।१३)। **प्रसृजन्ति उत्सृजन्ति।**
- 'नेद्रक्षसां भागेन दैवं भागं प्रसृजानि' (शां० ब्रा० १०।४)। **रक्षोभागात् परेण स्थापयामि।**
- 'मुखे प्रस्रक्ष्यमाणो नाम प्र ब्रुवीत' (आश्व० गृ० ३।१०।१)। **समावर्तनकाले विस्रक्ष्यमाण इत्यर्थः।**
- 'त्वत्प्रसृष्टं माऽभिवदेत्प्रतीतः।' (कठोप० १।१।१०)। **त्वत्प्रसृष्टं त्वया विसृष्टम्।**
- 'यथापुरस्ताद् भविता प्रतीत औद्दालकिरारुणिर्मत्प्रसृष्टः' (कठोप० १।१।११)। **मत्प्रसृष्टः=मया प्रेरितः।**
- 'अन्येषां च प्रसृष्टस्त्रीकाणाम्' (कौ० अ० ३।४।२२)। **प्रसृष्टा दत्तकामचारानुज्ञाः।**
- 'प्रसृष्टा अनुमन्त्रयेत' (अर्ध्या अपः)। (आश्व० गृ० ४।७।१३)। **प्रसृष्टा निनीताः।**

## सुप्
- {प्रसुप्}
- सृप् (सृप्लृ-गतौ)।
- 'प्रसर्पकाले सम्प्राप्ते नानादिग्भ्यः समागतान्' (भा॰सभा॰१२.१६)। **प्रसर्पोऽग्निविसर्जनम् इति निघण्टुरिति नीलकण्ठः।**
- 'ततः प्रसर्पकेभ्यस्तु हिरण्यं सुसमाहितः' (रा॰१.१५.५१)। **अभ्यागतेभ्य इति तिलकः। परिचारकद्विजेभ्य इति च कतकः।**
- 'आलर्कं विषमिव सर्वतः प्रसृप्तम्' (उत्तर॰१.४०)। **प्रसृप्तम्=विसृप्तम्।**

## स्कन्द्
- {प्रस्कन्द्}
- स्कन्द् (स्कन्दिर्-गतिशोषणयोः)।
- 'य आगच्छेत्तं ब्रूयाच्छणशुल्बेन जिह्वां निर्मृजानः शालायाः प्रस्कन्देति' (कौ॰सू॰२५.२२)। **निष्क्राम, निष्पत, निर्याहीत्यर्थः।**
- 'वासुदेवस्ततो योगी प्रचस्कन्द महारथात्' (भा॰भीष्म॰१०६.५६)। **प्रचस्कन्द=अवचस्कन्द=अवततार।**
- 'समुत्क्षिप्य नदन् क्रुद्धः प्रचस्कन्द रथोत्तमात्' (भा॰द्रोण॰१५.४)। **प्रचस्कन्द=अवपुप्लुवे।**
- 'प्रस्कन्दयेच्च मनसा भुक्त्वा चाग्निमुपस्पृशेत्' (भा॰अनु॰१०४.५६)। **अन्नशेषं त्यजेत् इत्यर्थः।**
- 'शोणितोदां रथावर्तां नागनक्रां दुरत्ययाम्। नदीं प्रस्कन्दयिष्यामि परलोकप्रवाहिणीम् (भा॰वि॰६१.२०)। **प्रवाहयिष्यामीत्याह।**
- 'ततो रथाभ्यां प्रस्कन्ध भ्रातरौ क्षत्रियर्षभौ' (भा॰वि॰३३.५)। **प्रस्कन्ध=प्रस्कद्य=अवतीर्य।**
- 'अग्निप्रस्कन्दनपरस्त्वं चाप्येवं भविष्यसि' (भा॰आदि॰८४.२६)। **प्रस्कन्दनं श्रौतस्मार्ताद्यग्निसाध्यकर्मत्यागः।**
- 'तत्रावहसितश्चासीत्प्रस्कन्दन्निव सम्भ्रमात्' (भा॰आदि॰१.१३६)। **प्रस्कन्दन् स्खलन्।**
- 'एते विनिहताः सर्वे प्रस्कन्नाः पाण्डुवाहिनीम् '(भा॰शल्य॰१८.२२)। **प्रस्कन्नाः प्रपन्नाः।**
- 'यन्मुखेन (स्त्रियं न स्पृशति) तेनाग्निप्रस्कन्दिना (लोकानवरुन्धे) (गो॰ब्रा॰पू॰२.४)। **अग्निप्रस्कन्दिनाम् = ज्वलितहिरण्यरेतस्यात्मानं जुह्वताम्।**
- 'प्राणं वा एते स्कन्दन्ति ये दिवा रत्या संयुज्यन्ते' (प्रश्नोप० १।१३)। **प्रस्कन्दन्ति विकिरन्ति।**
- 'स्नेहप्रस्कन्नमनसा मयैतत् समुदीरितम्' (रा० ५।३८।७)। **प्रस्कन्नं शिथिलमिति भूषणकारः।**
- 'जग्मुस्तत्र ततो देवीं विष्णुमायां प्रतुष्टुवुः' (दुर्गा० ५।७)। **प्रतुष्टुवुः स्तोतुमारेभिरे। प्रशब्द आदिकर्मणि। अनर्थको वा।**
- 'गत्वा ननाम तं कृष्णं प्रतुष्टाव यथागमम्' (ब्रह्मवै० पु० ४।१५।९१)। **उक्तोऽर्थः।**
- 'कथयितुं प्रास्तावीत्' (हर्ष०)। **प्रास्तावीत् प्रारब्ध।**
- 'बृहस्पतिरभिकनिक्रदद् गा उत प्रास्तौत्' (तै० सं० ३।४।११।४३)। **मेघसन्निधानादिना वृष्ट्या ऽभिमुख्यवतीः कृतवानित्यर्थ इति भट्टभास्करः।**
- 'दृष्ट्वा माद्यति मोदते ऽभिरमते प्रस्तौति विद्वानपि' (प्र० च० ४।८)। **प्रस्तौति पुनः पुनस्तदेवारभते।**
- '(भूतेश्वरम्) द्वैतध्वान्तमपास्य यान्ति कृतिनः प्रस्तौमि तं पूरुषम्' (प्र० च० ६।१४)। **प्रस्तौमि तात्पर्येण प्रतिपादयामि।**
- 'यथेप्सितं प्रस्तुत कर्म धर्म्यम्' (भट्टि० २।२८)। **प्रस्तुत प्रारभध्वम्। पुस्तके त्वन्यथा गृहीतमन्यथा च व्याख्यातम्। तच्छोध्यम्।**
- 'तत्रोपमन्त्रितस्तेन प्रस्तुतो भोक्तुम्' (बृ० क० म० वेताल १।१७०)। **प्रस्तुतः प्रारब्धः। प्रवृत्तः।**
- 'गन्तुं किं युज्यते पुत्रि प्रस्तावे ऽत्र भयावहे' (बृ० क० को० ६७।२५)। **प्रस्तावो ऽवसरः।**

## स्तु
- {प्रस्तु}
- स्तु (ष्टुञ्-स्तुतौ)।
- 'प्र सम्राजं चर्षणीनामिन्द्रं स्तोता नव्यं गीर्भिः' (ऋ॰८.१६.१)। **प्रशब्दः प्रकर्षे।**
- 'ता वामद्य स्तुतिभिः शुभस्पती अश्विना प्रस्तुवीमहि' (ऋ॰८.२२.६)। **उक्तोऽर्थः।**
- 'प्रणम्य स कथयितुं प्रास्तावीत्' (हर्ष॰७)। **प्रास्तावीत्=उपाक्रंस्त, आरब्ध। प्रपूर्वः स्तौतिः प्रारम्भे वर्तते इति (भट्टि॰२.२८) इत्यत्र जयमङ्गला। इदं च लोके प्रायेणेति द्रष्टव्यम्।**
- 'प्रस्तूयतां विवादवस्तु' (माल॰१)। **उक्तोऽर्थः** ।
- 'राज्ञोऽपि दुर्गणान् वक्ति प्रत्यक्षमविशङ्कितः। स वक्ता गुणतुल्यांस्तान्न प्रस्तौति कदाचन' (शुक्र॰२.३२३)। **अनर्थकः प्रशब्दः। स्तौतीत्येवार्थः। स्तुतिमात्रेऽभिप्रायो न तु स्तुतिविशेषे।**
- 'यत्रालोकपथावतारिणि रतिं प्रस्तौति नेत्रोत्सवः' (महा॰च॰२.४५)। **प्रस्तौति जनयतीत्यर्थान्तरम्।**
- 'स तु प्रस्तावयज्ञेषु कां प्रदास्यति दक्षिणाम्' (पञ्चत॰२.१७६)। **प्रस्तावः संवादः, यत्र वक्तारः स्वस्वमतोपन्यासेनोपकुर्वन्ति।**
- 'नाममात्रप्रस्तावः' (शा॰७)। **प्रस्तावः कीर्तनम्। उद्देशः। अत्र स्तौतिर्विशेषं परिहत्य सामान्ये कीर्तनेऽर्थे प्रयुक्तः।**
- 'लोकेषु पञ्चविधं सामोपासीत पृथिवी हिङ्कारोऽग्निः प्रस्तावः' (छां॰उ॰२.२.१)। **साम्न आद्यानि पदान्युपोद्घातरूपाणि प्रस्तावो भवति।**
- 'त्वराप्रस्तावोऽयं न खलु परिहासस्य विषयः' (मालती॰९.४५)। **प्रस्तावोऽवसरः** ।
- 'संस्काराभिनयौ तेषां प्रस्तावानां च धारणम् (हरि॰२.९३.१०)। **प्रस्तावः क्रियाणां प्रसञ्जनम्** ।
- 'यथेप्सितं प्रस्तुतं कर्म धर्म्यम्' (भट्टि॰२.२८)। **प्रस्तुतं प्रारब्धम्।**
- 'यदिदं प्रस्तुतं कर्म त्वया गोविन्द लौकिकम्' (हरि॰२.४.३६)। **उक्तोऽर्थः।**
- 'नलिन्यां प्रस्तुता क्रीडा भवता भोगिनामिति' (बृ॰श्लो॰स॰५.११३)।
- 'उद्गीथः प्रस्तुतं स्तुतम्' (अथर्व॰११.७.५)। **प्रस्तोत्रा गीयमानः प्रस्तावाख्यो भागः प्रस्तुतम्। प्रस्तूयते स्तुतेः प्रारम्भः क्रियतेऽनेनेति प्रस्तुतम्।**
- 'प्रस्तावना कपटनाटकस्य' (का॰शुक्र॰)। **अवतरणिका।**
- कृतमनेनाप्रस्तुतप्रशंसया। **असम्बद्धार्थकथनेन नार्थ इत्याह।**

## स्तृ
- {प्रस्तृ}
- स्तृ (स्तृञ्-आच्छादने)।
- 'स प्रस्तरः' (आप॰श्रौ॰१.२.३.१२)। प्रस्तरः प्रथमलूनो मुष्टिः।
- 'गृहान्व्रजित्वाऽधः प्रस्तरे त्र्यहमनश्नन्त आसीरन्' (इदं वसिष्ठवचनमिति याज्ञ॰३.१६ मिताक्षरायां स्थितम्)। **शयनासनार्थस्तृणमयः प्रस्तर इति च मिताक्षरा।**

## स्था
- {प्रस्था}
- स्था (ष्ठा-गतिनिवृत्तौ)।
- 'या ते काकुत्सुकृता या वरिष्ठा यया शश्वत् पिबसि मध्व ऊर्मिम्। तया पाहि प्र ते अध्वर्युरस्थात्' (ऋ॰६.४१.२)। **प्रास्थात्=उपास्थित=अभिमुखोस्थात्।**
- 'द्रविणोदाः पिपीषति जुहोत प्र च तिष्ठत' (वा॰सं॰२६.२२)। **प्रतिष्ठत=प्रतिष्ठध्वम्, कर्मणि प्रवृत्ता भवतेत्याह।**  **पिपीषति- पेतुं पातुमिच्छति। पीङः सनि रूपम्। परस्मैपदं त्वार्षम्।**
- 'पारसीकास्ततो जेतुं प्रतस्थे स्थलवर्त्मना' (रघु॰४.६०)। **प्रशब्दो धात्वर्थं विपर्यासयति। प्रतस्थे=गन्तुं प्रववृते।**
- 'खण्डेन लोहितकेन शरावेण ग्रामे प्रतिष्ठेत' (आप॰ध॰१.९.२४.१४)। **ग्रामं गच्छेदित्यर्थः।**
- 'पूरो बलानां सवनाम्बुशीकरः शनैः प्रतस्थे सुरभिः समीरणः' (कि॰१४.२८)। **प्रतस्थे=ववौ।**
- 'तस्मिंश्च प्रतिष्ठमाने सर्वा एव प्रतिष्ठन्ते' (प्रश्न॰उ॰)। **प्रतिष्ठमाने प्रतितिष्ठति, स्थेमानं लभमाने। प्रतिष्ठन्ते=स्थितिमत्यो भवन्ति।**
- 'वाक्यैरमृतकल्पैस्तैः प्रतिष्ठन्ति व्रजन्ति च' (भा॰शां॰१५३.८)। **प्रतिष्ठन्ति=प्रतितिष्ठन्ति=तिष्ठन्ति।**
- 'भिक्षाभुजश्च ये केचित्परिव्राड्ब्रह्मचारिणः। तेऽप्यत्रैव प्रतिष्ठन्ते गार्हस्थ्यं तेन वै परम्' (वि॰पु॰३.९.११)। **प्रतिष्ठन्ते प्रतितिष्ठन्ति।**
- 'वेदा इह प्रतिष्ठेरन्नेष नः काङ्क्षितो वरः' (भा॰शां॰३२७.४१)। **प्रतितिष्ठेयुः।**
- 'देवो वः सविता प्रार्पयत्विति शाखया गोचराय गाः प्रस्थापयति' (आप॰श्रौ॰१.१.२.४)। **प्रस्थापयति=कालयति।**
- 'स्थगिता तत्कथापापस्पर्शभीत्या सरस्वती। कथं चित्त्रस्नुरश्वेव सेयं प्रस्थाप्यते मया' (राजत॰५.४१६)। **प्रवर्त्यते। प्रवीयते।**
- 'इन्द्राग्निभ्यां छागं हविर्वपां मेदः प्रस्थितं प्रेष्य' (पा॰२.३.६१ सूत्रे वृत्तिः)। **हविषः प्रस्थितस्य प्रतिषेधो वक्तव्य इति च वार्तिकम्। प्रस्थितं प्रवृत्तम्।**
- 'अध्वर्युभिः प्रस्थितं सोम्यं मधु' (अथर्व॰२०.६७.७)। **उक्तोऽर्थः।**
- 'उशन्निन्द्र प्रस्थितान् पाहि सोमान्' (अथर्व॰२०.८७.२)। **पाहि=पिब। प्रस्थितान् पवमानान्।**
- 'वायो तान् (सोमान्) प्रस्थितान् पिब' (ऋ॰१.२३.१) **उक्तोऽर्थः।**
- 'तस्यापि सुमहांस्तापः प्रस्थितस्योपजायते' (भा॰शां॰२९१.९)। **प्रस्थितस्य मृतस्य। योगे प्रवृत्तस्येति वा।**  **अनन्तरार्थे तापो नरकजं दुःखम्।**
- 'लीलामन्दं प्रस्थितं च स्थितं च। स्त्रीणामेतद् भूषणं चायुधं च' (शृ॰ति॰श्लो॰३)।
- 'ह्रदप्रस्थितसञ्चया' (हरि॰२.४६.३५)। **ह्रदात्प्रस्थितः चलितो मत्स्यादिसमुदायो यस्याः सा।**
- 'सन्देहश्चेन्निरीक्षस्व नभःप्रस्थापितेक्षणः' (बृ॰श्लो॰सं॰३.८२)। **वियत्प्रहितलोचन इत्याह।**
- 'सप्रस्थानाः क्षत्रधर्मा विशिष्टाः' (भा॰शां॰६४.२२)। **प्रस्थानं पारिव्राज्यम्। प्रतिष्ठतेऽस्मिन्निति प्रस्थो गिरेः समा भूः। वनस्य प्रस्थः=वनप्रस्थः। वनप्रस्थे भवो वानप्रस्थः।**
- 'प्र सोता जीरो अध्वरेष्वस्थात्' (ऋ० ७।९२।२)। **प्रास्थात् प्रातिष्ठिपत्। पुरस्तादुत्तरवेदिं प्रापितवानिति सायणः।**
- 'अग्नीषोमा हविषः प्रस्थितस्य वीतम्' (तै० सं० २।३।१४।२)। **प्रस्थितस्य उपस्थितस्य प्रारब्धस्य वा।**
- 'कोदण्डो गिरिराज एष भुजगप्रष्ठस्तदीयो गुणः' (त्रिपुर० १।७ )। **प्रष्ठोऽग्रगामी।**
- 'प्रष्ठो ऽग्रगामिनि' (पा० ८।३।९२ इत्यत्र निपातितम्)।

## स्ना
- {प्रस्ना}
- स्ना (ष्णा-शौचे)।
- 'समुद्रं वा एते प्रस्नान्ति ये संवत्सरं (संवत्सरसाध्यं गवामयनम्) उपयन्ति' (ताण्ड्यब्रा॰५.८.५)। **प्रस्नान्ति अप्रवगाहन्ते।**
- 'तीर्थेन यथा समुद्रं नायुः' (श॰ब्रा॰१२.२.१.१)। **प्रस्नायुरिति स्नातेर्लिङि रूपम्। प्रविशेयुरित्यर्थः।**
- 'यो वा अप्लवः समुद्रं प्रस्नाति न स तत उदेति' (पञ्च० ब्रा० ४।५।१७)। **प्रस्नाति अवगाहते प्रविशति।**
- 'मा नो देवानां विशः प्रस्नातीरिवोस्राः कृशं न हासुरध्नियाः' (तै० सं० २।६।११।२)। **प्रस्नातीः त्रस्नुवतीः प्रस्नुताः।**
- 'करस्नौ बाहू कर्मणां प्रस्नातारौ' (नि० ६।१७।१)। **प्रस्नातारौ निर्वर्तयिताराविति दुर्गः।**
- **प्रस्नान्यस्मिन्निति प्रस्नः। स्नानीयं बृहद् भाजनम्। घञर्थे काविधानं स्थास्नापाव्यधिनियुध्यर्थम् इति स्नातेः कः।**

## स्नु
- {प्रस्नु}
- स्नु (ष्णु प्रस्रवणे)।
- 'प्रास्मा इमे लोकाः स्नुवन्ति' (तै० सं० २।१।४।८)। **सस्नेहं वसूनि दुहन्तीत्यर्थः।**

## स्फुट्
- {प्रस्फुट्}
- स्फुट् (स्फुटिर्-विकसने, स्फुट-विकसने, स्फुट-भेदने)।
- 'नगानां प्रास्फुटन् कुम्भाः' (भा॰कर्ण॰२२.२४)। **अभिद्यन्तेत्यर्थः।**

## स्मृ
- {प्रस्मृ}
- स्मृ (स्मृ-चिन्तायाम्, स्मृ-आध्याने)।
- 'भ्रातॄन् सन्दृश्य निहतान् प्रास्मरंस्ते हि तद्वचः' (भा॰भीष्म॰८८.३२)। **प्रास्मरन्=अस्मरन्। प्रकर्षेणास्मरन्निति वा। इह प्रशब्दो नार्थं विपर्यासयति यथाऽन्यत्र।**

## स्यन्द्
- {प्रस्यन्द्}
- स्यन्द् (स्यन्दू-प्रस्रवणे)।
- 'प्रस्यन्दिनि' (गौ॰ध॰२.७.४२)। **प्रकृष्टं स्यन्दनं वर्षं प्रस्यन्दः, तद्वति काल इति सूत्रार्थः।**
- 'स रथं युक्त्वा। सुकन्यार्थं शर्यातीमुपाधाय प्रसिष्यन्द' (श॰ब्रा॰४.१.५.६)। **तत्वरे इत्यर्थः। स्यदो जवो भवति, स्यन्दनश्च जवनोऽनुद्घाती रथः।**

## स्रंस्
- {प्रस्रंस्}
- स्रंस् (स्रंसु-अवस्रंसने)।
- 'ते जन्या उभयतोऽप्रस्रंसाय बर्सो नह्यति' (ऐ॰ब्रा॰२.५)। **अप्रस्रंसाय=अशिथिलत्वाय। बर्सो बन्धनविशेषो भवति।**

## स्रु
- {प्रस्रु}
- स्रु (स्रु-गतौ)।
- 'हिमवतः प्रस्रवन्ति सिन्धौ समहः सङ्गमः' (अथर्व॰६.२.१)। **प्रस्रवन्ति=प्रस्यन्दन्ते=प्रवहन्ति=प्रभवन्ति।**
- 'रुधिरेणावसिक्ताङ्गं प्रस्रवन्तं यथाऽचलम्' (भा॰अनु॰१.३)। **प्रस्रवन्तं निर्भरवन्तमित्याह।**
- 'नाऽऽतपतिं प्रस्रावयेत्' (श॰ब्रा॰१४.१.१.३३)। सूर्ये वितपमाने न मेहेदित्यर्थः।
- 'स यत्पुरैतस्य होमात्प्रसर्पेद्वा प्र वा स्रावयेत्' (श॰ब्रा॰४.२.४.८)। **उक्तोऽर्थः।**
- 'स्रवद्धिः शोणितं गात्रैः प्रस्रुताविव वारणौ (भा॰द्रोण॰९८.२३)। **प्रस्रुतौ प्रभिन्नौ मदवारि विमुञ्चन्तौ।**

## स्वप्
- {प्रस्वप्}
- स्वप् (ञिष्वप्-शये)।
- 'स यत्रायं प्रस्वपिति' (श॰ब्रा॰१४.७.१.१०)। **प्रसुप्तः सुषुप्तो भवति।**
- स्विद् (ञिश्विदा-गात्रप्रक्षरणे)।
- 'ततः प्रसिष्विदे कृष्णः स्विन्नश्चार्जुनमब्रवीत्' (भा॰द्रोण॰१९.२१)। **प्रशब्द आदिकर्मणि स्यादनर्थको वा। प्रकर्षद्योतकस्तु न। स्विन्न इत्यनन्तरोक्तेः।**

## हन्
- {प्रहन्}
- हन् (हन-हिंसागत्योः)।
- 'रात्री तस्य प्रतीत्य प्र ग्रीवाः प्र शिरो हनत्' (अथर्व०१९.४९.९)।
- 'अथ तुषान् प्रहन्ति' (श॰ब्रा॰१.१.४.२१)। **प्रक्षिपतीत्याह।**
- 'ईषद् धौतं नवं श्वेतं सदृशं यन्त्रधारितम्। निर्णेजकाक्षालितं चाप्रहतं वास उच्यते॥ हतप्रहतविध्वस्ता विवर्मायुधवाहनाः' (भा॰कर्ण॰३१.६)। **हतास्ताडिताः। प्रहताश्छिन्नावयवाः।**
- खिलाप्रहते समे इत्यमरः। **अप्रहत एष पन्थाः। अक्षुण्ण इत्यर्थः।**
- प्रहताश्च पातकपथाः। **पापमार्गाः पादचारेण लोकेन क्षुण्णा इत्यर्थः।**
- 'अगारैकदेशे प्रघणः प्रघाणश्च' (पा॰३.३.७९)। **आलिन्देऽर्थे प्रपूर्वाद् हन्तेरपि घञि च निपातनं पाणिनीये।**
- 'सर्पान् हरन्ति विततप्रहणाः सुपर्णाः' (अवदा॰जा॰३२.३२)। **विवृतमुखा इत्याह।**

## हा
- {प्रहा}
- हा (ओहाक्-त्यागे)।
- 'श्रुतं मे मा प्रहासीः' (ऐ॰उ॰)। **अन्तर्णीतण्यर्थोऽत्र जहातिः। मा स्म हाफ्य इत्यर्थः।**
- 'नीडं शकुन्ता इव जातपक्षाश्छन्दांस्येनं प्रजहत्यन्तकाले' (भा० उ० ४३।५)। **प्रजहति विजहति। प्रशब्दः प्रकर्षे।**
- 'आयुर्मा प्रहासीत्' (तै० ब्रा० १।२।१।२७)। **मा प्रहासीत् मा त्याक्षीत्।**

## हि
- {प्रहि}
- हि (हि-गतौ वृद्धौ च)।
- 'प्राहिणोच्चन्द्रसङ्काशान् कुपितानिव तान् हयान्' (भा॰वि॰५७.४)। **प्राहिणोत्=प्राचोदयत्। प्राजत्।**
- 'खड्गं सहदेवाय प्राहिणोत्' (भा॰शल्य॰२८.३८)। **खड्गेन सहदेवे प्राहरदित्यर्थः।**
- 'विषदिग्धमिषुं प्राहिणोत्' (तन्त्रा॰२.३)। **प्रास्यदित्यर्थः।**
- 'बृहस्पतेरञ्जलिं प्राहिणोत्सः' (भा॰आश्व॰९.२२)।
- 'तेऽकृतार्थं प्रहिण्वन्ति प्राणा रायः सुतादयः' (भा॰पु॰१०.४९.२३)। **विहाय गच्छन्तीति विवक्षति कविः। तदस्य स्वातन्त्र्यम्।**
- 'वेगेन प्रहितं बाहुं निजग्राह हसन्निव' (भा॰आदि॰१५३.३९)। **प्रहितमुत्क्षिप्तम्।**
- 'यातुधाना हेती रक्षांसि प्रहेतिः' (वा॰सं॰१५.१६)। **प्रकृष्टा हेतिः प्रहेतिः।**  **यस्मिन्नस्त्रे मुक्ते रावणसेनेव परस्परं रिपवो घ्नन्ति सा प्रहेतिः। प्रहेतिर्बाणप्रासादि प्रहरमिति कश्चित्।**
- 'ततस्तां प्रहितां देवीमिन्द्राणीं सा समन्वगात्' (भा॰उ॰१४.५)। **प्रहिता=प्रस्थिता। हि गतौ वृद्धौ चेति प्राकृतेऽर्थे प्रयोगः, अन्यत्रान्तर्भूतण्यर्थको हिनोतिः प्रयुक्तो दृश्यते।**
- 'प्रहीयमाणः प्रवरश्च वादिकैः' (रा॰२.१६.४६)। **प्रेर्यमाण इत्याह। राम इति कर्तृपदमुद्देश्यम्।**
- 'भिनत्ति सम्यक् प्रहितो भेदः स्थिरमतीनपि' (तन्त्रा॰१.१२.१२९)। **प्रहितः प्रयुक्तः प्रणीतः।**
- 'अहं हि सततं गोषु भवतां प्रहितः पुरा' (भा॰वि॰३.१०)। **प्रहितोऽधिकृतः।**
- 'प्रहितोऽश्वोऽश्वतर उपतिष्ठति' (जै० ब्रा० १।३८)। **प्रहितः प्राजितः।**
- 'इयमद्य निशा पूर्वा सौमित्रे प्रहिता वनम्। वनवासस्य…' (रा० २।४६।२)॥ **प्रहिता गतप्रायेति गोविन्दराजः। एवं वनमित्यनन्वयं तिष्ठति। वनं प्रहिता वने प्राप्तेति रामानुजीयं व्याख्यानम्। एवमपि वनमिति द्वितीया नोपपत्तिमती भवति। अहं तु मन्ये वनं प्रहिता वयम् इति मध्येवाक्यमवान्तरवाक्यं प्रक्षिप्तम् इति।**
- 'इत ऊती वो अजरं प्रहेतारमप्रहितम्। आशुं जेतारं हेतारं रथीतमम्…' (अथर्व० २०।१०५।३)॥ **प्रहेतारम् प्रेरयितारम्। अप्रहितम् अन्येनाप्रेरितम्।**

## हु
- {प्रहु}
- हु (हु-दानादनयोः प्रीणन इत्येके)।
- 'प्रहुतो भौतिको बलिः' (मनु॰३.७४)।
- 'प्रहुतो भौतिको बलिः' (मनु० ३।७४)। **प्रहुत इति भूतबलेः संज्ञान्तरं मुन्यन्तरकृतम्।**

## हृ
- {प्रहृ}
- हृ (हृञ्-हरणे)।
- 'इन्द्रो वृत्राय वज्रं प्राहरत्' (तै॰सं॰५.२.६)। **प्रास्यदित्यर्थः। वृत्राय=वृत्रं हन्तुम्।**
- 'इन्द्रो ह वृत्राय वज्रं प्रजहार, स प्रहृतश्चतुर्धाऽभवत्' (श॰ब्रा॰५.२.४.१)। **प्रजहार=प्रचिक्षेप=प्रास।**
- 'अग्नेरथ वचः श्रुत्वा तद्रक्षः प्रजहार ताम्' (भा॰आदि॰६.१)। **प्रजहार=अपजहार।**
- 'धिगस्तु मम वार्ष्णेय यदस्मै प्रहराम्यहम्' (भा॰द्रोण॰१४७.२७)। **अस्त्रमस्यामीत्यर्थः।**
- 'न क्षीणशक्तौ प्रहरामि वज्रम्' (भा॰आश्व॰९.२९)। **प्रक्षिपामीत्यर्थः।**
- 'आर्तत्राणाय वः शस्त्रं न प्रहर्तुमनागसि' (शा॰१)। **अनपराद्धे क्षेपाय नेत्याह।**
- 'सह शाखया प्रस्तरं प्रहरति' (का॰श्रौ॰)। **क्षिपति, जुहोतीत्यर्थः।**
- 'न स्रुवमग्नौ प्रहरेत्' (गो॰गृ॰१.८.२१)। **क्षिपेदित्यर्थः।**
- 'स्थाल्यां पिण्डान् समवधाय ये समाना इति सकृदाच्छिन्नमग्नौ प्रहरति' (आप॰श्रौ॰१.३.१०.१०)। **उक्तोऽर्थः।**
- 'दिवमनु विक्रमस्वेति दिवमनु विक्रमते प्रहरति पादम्' (श॰ब्रा॰६.७.२.१५)। **प्रहरति=अग्रे निधत्ते।**
- 'शतधा ते शिरो वज्री वज्रेण प्रहरिष्यति' (भा॰सभा॰६८.७०)। **खण्डयिष्यतीत्याह।**
- 'यथा न बाणा नास्त्राणि प्रहरिष्यन्ति ते रणे' (भा॰द्रोण॰९४.३५)। **आहनिष्यन्ति इत्यर्थः।**
- 'बिभेत्यल्पश्रुताद्वेदो मामयं प्रहरिष्यति' (भा॰आदि॰१.२६८)। **उक्तोऽर्थः।**
- 'अस्मा इन्दुं प्रतवसे तुराय। प्र यो न हर्मि (=हरामि) स्तोमं माहिनाय' (अथर्व॰२०.३५.१)। **प्रहर्मि=प्रकर्षेण हरामि। इह प्रपूर्वो हरतिस्ताडनं प्रक्षेपणं वा नाह। प्रशब्दो धात्वर्थे विशेषमाधत्ते।**
- 'अग्नये प्रह्रियमाणायानुब्रूहि' (श॰ब्रा॰३.६.३.९)। **प्रह्रियमारणाय=प्रणीयमानाय।**
- 'प्रहरिष्यन् प्रह्रियमाणायानुब्रूहि' (भा॰श्रौ॰७.१०.४)। **प्रहरिष्यन्=प्रणेष्यन्।**
- 'प्रह्रियमाणायाभिरूपा' (ऐ॰ब्रा॰३.५)। **आहवनीये प्रक्षिप्यमाणोऽयं मथितोऽग्निः प्रह्रियमाण इति सायणः।**
- 'प्रत्येत्यग्निं प्रहरिष्यन्' (श॰ब्रा॰९.२.२.१)। **प्रशब्द आङोऽर्थे। आहरिष्यन्नित्याह।**
- 'तेन पुत्रेण बालेन प्रहृतं तस्य वै पुनः' (हरि॰१.२९.७२)। **प्रहृतमपहृतम्। प्रशब्दोऽपस्यार्थे। राज्यमिति शेषः।**
- 'यदि वाश्मा प्रहृतो जघान' (अथर्व॰४.१२.७)। **प्रहृतः=प्रक्षिप्तः।**
- 'प्रहृत्य तृणं तेन चरति' (का॰श्रौ॰४.४.१०)। **प्रहृत्य=प्रक्षिप्य।**
- 'प्रहृत्य परिधीन् सम्प्रेष्यति' (भा॰श्रौ॰८.३.१२)। **उक्तोऽर्थः।**
- 'प्रहारे च पराक्रान्तः शूरः पञ्चत्वमागतः' (रा॰४.२३.१२)। **प्रहारे=सम्प्रहारे=युद्धे।**
- 'तस्मादक्षणया पशवोऽङ्गानि प्रहरन्ति' (तै० सं० ५।२।७।४०)। **प्रहरन्ति गमनादिषु क्षिपन्ति। (शयनादिषु चोपसंहरन्ति)।**
- 'ततः शिलां च महतीं प्रगृह्य दनुजः किल। भ्रामयित्वा दशगुणं प्राहरत् केशवोरसि' (हरि० ३।१२३।१०-११)॥ **प्राहरत् प्रास्यत्, प्राक्षिपत्।**
- 'पादाविव प्रहरन् अन्यमन्यं कृणोति पूर्वमपरं शचीभिः' (ऋ० ६।४७।१५)। **प्रहरन् प्रक्षिपन्।**
- 'स्वतन्त्रेण त्वया शम्भो सर्वगर्वप्रहारिणा' (शिव पु० २।४।१५।७०)। **प्रहारिणा=हारिणा। अस्थाने प्रः।**
- 'ताविन्द्रो नाशकदभि वज्रं प्रहर्तुम्' (शां० ब्रा० ३।६)। **प्रहर्तुं प्रासितुम्।**

## हृष्
- {प्रहृष्}
- हृष् (हृष-तुष्टौ)।
- 'गुरुः प्रहर्षः प्रबभूव नात्मनि' (रघु॰३.१७)। **प्रवृद्धो हर्षः शरीरे नामादित्याह।**
- 'तं विचिन्तयतः शापं प्रहर्षः समजायत' (भा॰आदि॰१२५.२०)। **प्रहर्षः काम इति नीलकण्ठः। उपस्थेन्द्रियोत्थानमिति त्वापटेकोषः।**

## ह्वे
- {प्रह्वे}
- ह्वे (ह्वेञ्-स्पर्धायां शब्दे च)।
- **प्रह्वः प्रणतः।**
- 'एष प्रह्वोऽस्मि भगवन् एषा विज्ञापना च नः' (महा॰च॰१.४७)।
- 'प्रह्वेष्वनिर्बन्धरुषो हि सन्तः' (रघु॰१६.८०)। **प्रह्वो विधेयो नम्रः।**
- 'तिष्ठन्नासीनः प्रह्वो वा नियमो यत्र नेदृशः' (गो॰स्मृ॰१.१०)। **प्रह्वः=आसनाद्युपाश्रित्य प्रणतः प्रवणः स्थितः।**
- 'प्रति त्यं चारुमध्वरं गोपीथाय प्र हूयसे' (ऋ० १।१९।१)। **प्रहूयसे आकार्यसे, निमन्त्र्यसे।**
- 'तिष्ठन्नासीनः प्रह्वो वा नियमो यत्र नेदृशः। तदासीनेन कर्त्तव्यं न प्रह्वेन न तिष्ठता' (गो० स्मृ० १।१०)॥ **पुस्तके प्रथमार्धस्य न्यासः। उत्तरार्धन्यासाय कृत्स्नः श्लोक आवर्त्यते विवक्षितार्थस्य कार्त्स्न्याय।**
