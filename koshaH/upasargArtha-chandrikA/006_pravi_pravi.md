+++
title = "००६ प्रवि (प्र+वि)"

+++

## कस्
### प्रविकस्
- कस् (कस-गतौ)।
- 'प्रविकसति चिराय द्योतिताशेषलोके दशशतकरमूर्तौ' (शिशु॰११.६३)। **प्रविकसति प्रोन्मिषति सति।**

## गाह्
### प्रविगाह्
- गाह् (गाहू-विलोडने)।
- 'प्रविगाह्योदकं तीर्णं वनानि फलवन्ति च' (रा॰६.१६.२)। **प्रशब्देन नार्थः। विगाह्येत्यवगाह्येति वाह। समाने विगाहनावगाहने।**
- 'बहूंश्च दीर्घान् प्रविकीर्य मूर्धजान्' (भा॰वि॰११.२)। **शिरोरुहानुन्मुक्तबन्धनान् कृत्वेत्याह।**
- 'विषं शरीरे प्रविकीर्णमात्रम्' (सुश्रुते २.२९५.१)। **प्रविकीर्णम्=विसृप्तम्।**

## चर्
### प्रविचर्
- चर् (चर गतिभक्षणयोः)।
- 'द्वादशान्नप्रविचारानेतानेव प्रचक्षते' (सुश्रुत० उत्तर० ६४।२२)। **प्रविचारान् भेदान् विशेषान्।**

## चल्
### प्रविचल्
- चल् (चल-कम्पने)।
- 'यश्च धर्मात् प्रविचलेल्लोके कश्चन मानवः' (भा॰शां॰५९.१०५)। **प्रविचलेत्=भ्रंशेत=प्रच्यवेत।**
- 'न्याय्यात्पथः प्रविचलन्ति पदं न धीराः' (भर्तृ॰१.८४)। **न्यायमार्गं पदमेकमपि यावन्नोच्चरन्त इत्याह। प्रवी समुदितौ विप्रकर्षमाहतुः।**

## दृ
### प्रविदृ
- दृ (दृ-अवदारणे)।
- **युद्धमायोधनं जन्यं प्रधनं प्रविदारणम् (अमरः)।**

## द्रु
### प्रविद्रु
- द्रु (द्रु-गतौ)।
- 'रथाः सर्वे कस्माच्चैते प्रविद्रुताः' (भा॰द्रोण॰१२२.२)। **विद्रुता भग्नाः पलायिताः। प्रविद्रुता इति परस्परं विश्लिष्य पलायिता इत्यर्थमाचष्टे। प्रशब्दः प्रविश्लेषं पार्थक्यमाह।**

## धा
### प्रविधा
- धा (डुधाञ्-धारणपोषणयोः)।
- 'रन्ध्रं हि तद्विप्रकृता महत्त्वं नयन्ति तस्मात् प्रविधाय यायात्' (का॰नी॰सा॰१६.१५)। **प्रविधाय=प्रतिकृत्य। प्रत्यर्थे प्रशब्दः।**
- 'प्रविधाय च तद्वर्तीं योजयेच्चाञ्जने भिषक्' (सुश्रुते २.३४७.७)। **प्रविधाय=विभज्य।**
- 'ततस्तां लक्ष्मीं प्रविधाय प्रदोषे स्वगृहं निनाय' (शुक॰)।
- 'अनागतविधानं च तस्यार्थे प्रविधीयताम्' (रा॰४.१४.२९)। **प्रविधीयतां चिन्त्यतामित्याह।**

## ध्वंस्
### प्रविध्वंस्
- ध्वंस् (ध्वंसु-अवस्रंसने, गतौ च)।
- 'प्रविध्वस्तशरासनौ' (रा॰६.२२.२६)।
- 'वातप्रविध्वस्ततरङ्गसङ्कुलो यथार्णवः' (हरि॰२.१२४.५५)। **वातेन वात्यया प्रविध्वस्ता विक्षिप्तास्तरङ्गा वीचयः। प्रवी विशेषणे। वातप्रवृद्धस्तु तरङ्गसङ्कुल इति पाठान्तरम्।**

## यु
### प्रवियु
- यु (यु-मिश्रणामिश्रणयोः)।
- 'यमुना प्रयुवती गच्छतीति वा प्रवियुतं गच्छतीति वा' (नि॰९.२६.१)। **प्रयुवती प्रकर्षेण स्वान्युदकान्याभिर्नदीभिर्मिश्रयन्ती। प्रवियुतं स्तिमितं यथा स्यात्तरङ्गस्तथेत्यर्थ इति दुर्गः।**

## रम्
### प्रविरम्
- रम् (रमु-क्रीडायाम्)।
- 'ततोऽग्रहारहरणादेव प्रविरतोऽभवद्' (राजत॰४.६३८)। **प्रविरतः=विरतः=उपरतः। विशब्दो धात्वर्थं विपरीतयति। रमिश्चेष्टामाह विरमिस्तु चेष्टाविरामम्।**

## विच्
### प्रविविच्
- विच् (विचिर्-पृथग्भावे)।
- 'प्रविविक्तां ततः कक्ष्यामाससाद पुराणवित्' (रा॰२.१६.१)। **प्रविविक्ताम्=जनासम्बाधाम्। जनसम्मर्दरहिताम्। जनौधेन विविक्तां परित्यक्ताम्।**

## श्लिष्
### प्रविश्लिष्
- श्लिष् (श्लिष-आलिङ्गने)
- विधुरं तु प्रविश्लेष इत्यमरः। **व्यतिरिक्तोऽत्र प्रशब्दः।**
