+++
title = "००८ प्रसम् (प्र+सम्)"

+++

## ईक्ष्
### प्रसमीक्ष्
- ईक्ष् (ईक्ष दर्शने)।
- 'समुत्पत्तिं च मांसस्य वधबन्धौ च देहिनाम्। प्रसमीक्ष्य…' (मनु॰५.४९)। **सुनिपुणं चिन्तयित्वेत्याह। प्रसमयोरन्यतरः शक्यस्त्यक्तुम्।**

## ख्या
### प्रसंख्या
- ख्या (ख्या-प्रकथने)।
- 'परिपृष्टिका वैघसिकाः प्रसङ्ख्यानास्तथैव च' (भा॰आश्व॰९२.७)। **प्रसङ्ख्यानास्तत्कालमात्रसङ्ग्रहाः।**
- 'हरः प्रसङ्ख्यानपरो बभूव' (कु॰३.४०)। **प्रसङ्ख्यानपरः=आत्मानुसन्धानपरः। ध्याने जपे प्रसङ्ख्यानं नित्यानित्यविचारणे इति शाश्वतः।** 'गुणानेतान् प्रसङ्ख्याय' (भा॰शां॰१००.२५)। **प्रसङ्ख्याय=सम्यग्विचार्य।**
- 'यो न याति प्रसङ्ख्यानमस्पष्टो भूमिवर्धनः' (भा॰वन॰३५.७)। **प्रसङ्ख्यानं प्रकृष्टां कीर्तिम्। गुणिगणगणनागोचरो न भवतीति धात्वर्थस्य सन्निकृष्टोऽर्थः। अस्पष्टः=अविदितः। भूमिवर्धनः=भूमेर्हिंसको भारभूतत्वात्।**

## चक्ष्
### प्रसंचक्ष्
- चक्ष् (चक्षिङ्-व्यक्तायां वाचि)।
- 'पृष्ठस्थानि सर्वाण्येव प्रसञ्चक्षीत' (लाट्य॰श्रौ॰२.९.७)। **कार्त्स्न्येन गणयेदित्याह।**
- 'तान् (रागद्वषमोहान्) पूर्वं प्रसंचक्षीत' (न्या० ४।२।२ सूत्रभाष्ये)। **प्रसंचक्षीत तत्त्वतो जानीयात्।**
