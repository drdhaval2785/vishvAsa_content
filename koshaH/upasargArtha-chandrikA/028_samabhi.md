+++
title = "०२८ समभि (सम्+अभि)"

+++

## गर्ज्
### समभिगर्ज्
- गर्ज् (गर्ज शब्दे)।
- 'कथमेवमशक्तस्त्वमस्मान् समभिगर्जसि' (?? उ० १६२।५६)। **समभिगर्जसि समाह्वयसे।**

## द्रु
### समभिद्रु
- द्रु (द्रु गतौ)।
- '(पन्थानम्) अयोमुखैश्च काकाद्यैर्गृध्रैश्च समभिद्रुतम्' (भा० स्वर्गा० २।२०)। **समभिद्रुतमाक्रान्तम्।**

## पद्
### समभिपद्
- पद् (पद् गतौ)।
- 'पुत्रजन्म परीप्सन्वै पृथिवीमन्वसंचरत्। अहिच्छत्रं च विषयं द्रोणः समभिपद्यत' (भा० आदि० १३८।७६)॥ **समभिपद्यत=आसादयत्।**
- 'कस्य कर्मेदमिति ते पर्यपृच्छन्समागताः। युवनाश्वो ममेत्येव सत्यं समभिपद्यत' (भा० वन० १२६।१८)॥ **सत्यं प्रत्यपद्यत=अभ्युपागच्छत्।**

## धाव्
### समभिधाव्
- धाव् (धावु गतिशुद्धयोः)।
- 'अद्य तूणीशया बाणा निर्मुक्ता इव पन्नगाः। रामं समभिधावन्तु' (रा० ६।३४।२३)। **राममुद्दिश्य त्वरन्ताम्, राममभि वेगेन पतन्तु।**

## ध्यै
### समभिध्यै
- ध्यै (ध्यै चिन्तायाम्)।
- 'अतोऽनुक्तेषु या नारी समभिध्याति दौहृदम्' (सुश्रुत० १।३२३।१५)। **सस्पृहं स्मरतीत्याह।**

## नन्द्
### समभिनन्द्
- नन्द् (टुनदि समृद्धौ)।
- 'समभिनन्दितो मन्त्रिभिः' (कथा० २१।१४८)। **प्रतिनन्दितः=वर्धितः=सभाजितः।**

## प्लु
### समभिप्लु
- प्लु (प्लुङ् गतौ)।
- 'तद्वियोगार्दितान्सर्वाञ्छोकः समभिपुप्लुवे' (भा० वन० ५२।४)। **समभिपुप्लुवे=व्याप।**

## रञ्ज्
### समभिरञ्ज्
- रञ्ज् (रञ्ज रागे)।
- 'कोऽयं नेत्रः समभिरज्यते' (भा० शां० ३३२।१६)। **सरागो भवति। संरक्तनयनः सम्पद्यत इत्यर्थः।**

## वृत्
### समभिवृत्
- वृत् (वृतु वर्तने)।
- 'निशा समभिवर्तते' (भा० उ० १५१।३७)। **प्रत्यासीदतीत्यर्थः।**
- 'क्षिप्रं समभिवर्तन्तां मम वाक्येन नोदिताः' (हरि० २।४३।२६)। **समभिवर्तन्ताम्=समागच्छन्तु।**
- 'भवतां च वचो नालमहं समभिवर्तितुम्' (भा० आदि० १८०।१३)। **समभिवर्तितुम् अनुवर्तितुम्।**
- 'नात्र कश्चिद् यथाभावं प्राणी समभिवर्तते' (?? २।१०५।२८)। **यथाभिलाषं बन्धुभिः सह न भवतीत्युक्तं भवति।**

## हृ
### समभिहृ
- हृ (हृञ् हरणे)।
- 'विप्रकीर्णानामेकत्र राशीकरणं समुदायभावापत्तिर्मुख्यः समभिहारः, पौनःपुन्यं तु गौणः' (पा० ३।१।२२ सूत्रे काशिका)। **समभिहरणं समभिहारः। पुष्पाभिहारः। उत्पलाभिहार इति तत्रैव भाष्ये।**
- 'तत्र यः फलान्तं पाकमवसाय्य क्रियान्तरमनभ्य पुनः पाकमेवारभते स प्रधानक्रियां समभिहरति' (पा० ३।१।२२ सूत्रे न्यासे। **समभिहरति पुनः पुनरनुतिष्ठति।**
