+++
title = "०६२ अनुपरि"

+++

## इ
- {अनुपरी}
- इ (इण् गतौ)।
- 'यः स्माद्यमनुपर्येति भूमिं कुर्वन्निमां सुखाम्' (भा० द्रोण० ७०।२)। **अनुपर्येति स्म=अनुप्रवर्तितवान्। आद्यमादियुग-विहित-धर्मम्।**
- 'संवत्सरं वा एतदृतवोऽनुपरियन्ति' (अथर्व० १५।१७।८)। **संवत्सरमन्वावर्तन्ते इत्याह।**
- 'यदा च पृथिवीं सर्वां यजमानोऽनुपर्यगाः' (भा० शां० २२३।२४)। **अनुपर्यगाः=पर्याटीत्=अभ्रमत्।**

## क्रम्
- {अनुपरिक्रम्}
- क्रम् (क्रमु पादविक्षेपे)।
- 'सुरगिरिमनुपरिक्रामन्भगवानादित्यस्तरणिमनुपर्याक्रामद् द्वितीय इव पतङ्गः' (भा० पु० ५।१।३०)। **सुरगिरिं मेरुं नियमेन परिगच्छन्नित्यर्थः। (तीर्थानि) सर्वाण्यनुपरिक्रम्य=अनुक्रमेण पर्यट्येत्यर्थः।**
- 'स ताननुपरिक्रामेत् सर्वानेव सदा स्वयम्' (मनु० ७।१२२)। **नगराधिपतिस्तान्ग्रामाधिपत्यादीननुक्रमेण पर्यायेणानुगच्छेत्परीचिक्षिषुरित्युक्तं भवति।**

## या
- {अनुपरिया}
- या (या प्रापणे)।
- 'सर्वा दिशोऽनुपरियायात्' (आश्व० गृ० ३।१२।५)। **सर्वा आशाः परितः पर्यायेण यायादित्यर्थः।**
