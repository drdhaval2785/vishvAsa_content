+++
title = "०७५ निस् (निर्)"

+++

## अज्
### निरज्
- अज् (अज गतिक्षेपणयोः)।
- 'निर्वो गोष्ठादजामसि' (अथर्व० २।१४।२)। **निरजामसि=निरजामः=निःसारयामः=प्रकालयामः।**

## अय्
### निरय्
- अय् (अय गतौ)।
- 'यो भियातो निलयते' (अथर्व० ११।२।१३)। **निलयते=निरयते। (निसः प्रयोगश्चेत्)। निष्क्रामति, अपयातीत्यर्थः।**
- 'स निलायत सोऽपः प्राविशत्' (तै० सं० २।६।६।१)। **निलायत=अन्तरधात्।**
- 'यो निलायं चरति यः प्रतङ्कम्।' (अथर्व० ४।१६।२)।
- 'असितं ते निलयनमास्थानमसितं तव' (तै० ब्रा० २।४।४।१)। **निलयनं रक्षास्थानम्, शरणम्।**
- 'प्रसूत्या अग्निर्देवेभ्यो निलायत' (तै० सं० ५।१।१।४)। **निलायत निरगच्छत्, तिरोऽधत्त, तिरोहितोऽभूत्।**

## अस्
### निरस्
- अस् (असु क्षेपे)।
- 'स होतृषदनादेकं तृणं निरस्यति' (श० ब्रा० १।५।१।२३)। **निरस्यति=बहिष्प्रक्षिपति।**
- 'यशांसि सर्वेषुभृतां निरास्थत्' (भट्टि० १।३)। **निरास्थत्=प्रामार्जीत्। मलिनान्युपरक्तानीवाकरोदित्यर्थः।**
- 'युवयोर्हि कृते वृद्धः स कंसेन निरस्यते' (वि० पु० ५।१९।१३)। **निरस्यते=अवहेल्यते=अवज्ञायते।**
- 'सर्व ऊष्माण अग्रस्तानिरस्ता विवृता वक्तव्याः' (छां० उ० २।२२।५)। **अनिरस्ताः=त्वरयानुच्चारिताः। निरस्तं त्वरितोदितमित्यमरः।**
- 'अह्नाय तावदरुणेन तमो निरस्तम्' (रघु० ५।७०)। **निरस्तम्=अपाकृतम्, अपनीतम्, अपगमितम्।**
- 'कौलीनभीतेन गृहान्निरस्ता न तेन वैदेहसुता मनस्तः' (रघु० १४।८४)। **निरस्ता=बहिष्कृता=निर्वासिता।**
- 'निरस्तपादपे देशे एरण्डोपि द्रुमायते' (हितोप० १।६७)। **निरस्ता नष्टाः पादपा यत्र स निरस्तपादपो देशः तस्मिन्। इह निरासोऽसंनिधानमाह लक्षणया।**
- 'त्वं पुण्डरीकमुख बन्धुतया निरस्तमेको निवापसलिलं पिबसीत्ययुक्तम्' (मालती० ९।४०)। **निरस्तं निक्षिप्तम्। निरस्तः प्रहिते बाण इत्यमरः। निरस्तः प्रहितमाह बाणे विषये। यदा यः प्रहितः स बाणो भवति तदा निरस्तशब्दः प्रहितार्थक इति कोषकृद्धृदयम्। न तु निरस्तः पुंसि प्रहितबाणमाहेति तद्विवक्षितम्। त्रिषूत्तरे इत्युपक्रम्य प्रकृतः पाठः। वाच्यलिङ्गका निरस्तदिग्धलिप्तका भवन्तीति तदर्थः। कश्चिद् बाणविशेषस्य संज्ञा इमा इति मन्यमानो भ्रान्तः।**
- 'निरस्तः शण्डः। निरस्तो मर्कः (तै० ब्रा० १।१।१।५)। **निरस्तो बहिष्कृतः।**  

## अश्
### निरश्
- अश् (अश भोजने)।
- 'अथ यत्स्रुचं निरश्नाति तेन देवजनान् प्रीणाति' (जै० ब्रा० १।४१)।

## इ
### निरि
- इ (इण् गतौ)।
- 'निर्यत् पूतेव स्वधितिः शुचिर्गात्' (ऋ० ७।३।९)। **निरगात्=निरक्रमीत्।**
- 'चिरप्रविष्टो निरगान्नैव सोन्तःपुरान्नृपः। निरगादरिवर्गस्य हृदयात्तु रुजाज्वरः' (कथा० १८।८३)॥ **उक्तोऽर्थः।**
- 'तीक्ष्णाञ्जनेनाञ्जितलोचनस्य यः सम्प्रदुष्टो न निरेति नेत्रात्। श्लेष्मा… (चरक० सूत्र० ५।१७-२१ इत्यस्य चक्रदत्तव्याख्यायाम्)। **स्पष्टोऽर्थः।**
- 'निरुध्यते तस्य गुदे पुरीषं निरेति कृच्छ्रादपि चाल्पमल्पम्। स एष निरयं प्राप्तो मत्स्यस्य परिचारकः' (भा० वि० १८।२५)। **निरयं पारतन्त्र्यम् इति नीलकण्ठः। दुःखमिति तु साधीयः स्यात्।**
- 'दुर्लभो ह्यस्य निरयः शशाङ्कस्येव कल्मषम्' (रा० २।३६।२७)। **निरयः पापम्।**
- 'निरेति सह मूत्रेण प्रतिलोमे निरुध्यते' (माधव० ३२।१५)।
- 'निरेति पूति मुखनासिकाभ्यां तं पूतिनासं प्रवदन्ति रोगम्' (सुश्रुत० उत्तर० २२।४)।

## ईक्ष्
### निरीक्ष्
- ईक्ष् (ईक्ष दर्शने)।
- 'यावदेतान्निरीक्षेहं योद्धुकामानवस्थितान्' (गीता० १।२२)। **निःशब्दः साकल्ये। सर्वत ईक्ष इत्यर्थः।**
- 'निरीक्षते केलिवनं प्रविष्टः क्रमेलकः कण्टकजालमेव' (विक्रमाङ्क० १।२९)।
- 'न चोदके निरीक्षेत स्वं रूपमिति धारणा' (मनु० ४।३८)। **स्वशरीरच्छायां नावलोकयेदित्यर्थः। इह निरः कश्चिदर्थविशेषो नास्ति।**
- 'निरीक्षमाणस्तां ददर्श' (रा० २।७४।१५)। **निरीक्षमाणः=इतस्ततो विचिन्वानः।**
- 'निरीक्ष्य दिशः सर्वाः' (रा० ३।५६।५)। **सर्वतो विलोक्येत्यर्थः।**

## ईह्
### निरीह्
- ईह् (ईह चेष्टायाम्)।
- 'निरीहस्य हतद्विषः' (रघु० १०।२४)। **निरीहस्य=निश्चेष्टस्य।**

## उक्ष्
### निरुक्ष्
- उक्ष् (उक्ष सेचने)।
- 'किं स्रुच्यप आनीय निरौक्षीः' (श० ब्रा० ११।५।३।४)। **निःशेषमसिच इत्यर्थः।**
- 'तां दिशं निरुक्षति यस्यामस्य द्वेष्यो भवति' (बौ० ध० २।५।८।५)। **निरुक्षति=अभ्युक्षति।**

## उब्ज्
### निरुब्ज्
- उब्ज् (उब्ज आर्जवे)।
- 'अहन्वृत्रं निरपामौब्जदर्णवम्' (ऋ० १।८५।९)। **निरौब्जत्=प्रावाहयत्।**

## ऊह्
### निरुह्
- ऊह् (ऊह वितर्के)।
- 'आरादग्निं क्रव्यादं निरौहम्' (अथर्व० ८।२।९)। **निरूहामि=निर्गमयामि।**
- 'गार्हपत्यादुदीचोऽङ्गारान्निरूहति' (भा० श्रौ० ६।१०।५)। **निरूहति उद्धरति।**
- 'प्राणानस्य निरौहीत् क्षिप्रेऽमुं लोकमेष्यतीति' (श० ब्रा० १०।५।५।९)। **निरौहीत् निरक्रमयत्।**
- 'निरूहै तं गर्भम्' (श० ब्रा० ४।५।२।३)। **उक्तोऽर्थः।**
- 'गार्हपत्यादुष्णं भस्म निरुह्य' (श० ब्रा० १२।४।२।२)। **निरुह्य=निष्कास्य एकतो राशीकृत्येत्यर्थः।**
- 'निरूढपशुबन्धः' (शां० श्रौ० ६।१।३३)। **निरूढः=दत्तविरेचनः।**
- 'निरूहैः सानुवासनैः' (चरक० सूत्र० १६।२२)।
- 'निरूहयेद्वा मतिमान् सुस्विन्नं तदहर्नरम्' (सुश्रुत उत्तर० ३९।१२८)।
- 'वातघ्नमधुरैर्योज्या निरूहा वातजे ज्वरे' (सुश्रुत० उत्तर० ३९।१२८)।

## ॠ
### निर्ॠ
- ॠ (ॠ गतिप्रापणयोः)।
- 'इयं वै (पृथिवी) निर्ॠतिरियं वैतं निरर्पयति यो निर्ॠच्छति' (श० ब्रा० ७।२। २।२।११)। **निर्ॠच्छति पापमाचरति। निरर्पयति नीचैर्गमयति। विनाशयतीत्यर्थः।**
- 'मा ते गोदत्र निरराम राधसः' (ऋ० ८।२१।१६)। **निरराम=निर्गता मा भूमेत्याह। स्वे राधसि न आभजेति तात्पर्यार्थः।**
- 'मा वो दात्रान्मरुतो निरराम' (ऋ० ७।५६।२१)। **उक्तोऽर्थः।**
- 'देवान्त्सब्राह्मणानृत्वा जिह्मो लोकान्निर्ॠच्छति' (अथर्व० १२।४।५३)। **निर्ॠच्छति=निर्गच्छति। प्रच्यवत इत्यर्थः।**

## ऋच्छ्
### निर्ऋच्छ्
- ऋच्छ् (ऋच्छ गतीन्द्रियप्रलयमूर्त्तिभावेषु)।
- 'न हस्तवेष्यान्निर्ऋच्छति' (पञ्च० ब्रा० ६।६।१३)। **निर्ऋच्छति निर्गच्छति।**
- 'ताभ्यः स निर्ऋच्छाद्यः। नः प्रथमोऽन्योन्यस्मै द्रुह्यात्' (तै० सं० ६।२।२।१-२)। **उक्तोऽर्थः।**

## ऋज्
### निर्ऋज्
- ऋज् (ऋज गतिस्थानार्जनोपार्जनेषु)।
- 'पशून् निरार्जत' (तै० सं० १।५।९।३)। **निरार्जत निरगमयत्।**

## कल्
### निष्कल्
- कल् (कल विल क्षेपे)।
- 'दत्त्वा पादप्रहारांस्तैस्तद्भृत्यै र्निरकाल्यत' (कथा० ५२।३०९)। **स्पष्टोर्थः।**

## कस्
### निष्कस्
- कस् (कस गतौ)।
- 'पिशुनस्थमिव रहस्यं समन्ततो निष्कसति पुष्पम्' (पद्म० श्लो० ४)। **निष्कसति उद्गच्छति।**
- 'निरकासयद्रविमपेतवसुं वियदालयादपरदिग्गणिका' (शिशु० ९।१०)। **निरकासयत्=निरगमयत्, निरवासयत्।**
- 'प्रायणीयस्य निष्कासं निदध्यात्' (ऐ० ब्रा० २।५)। **स्थाल्यां लग्नः पुलाको निष्कासः।**
- 'स्वैरिण्यब्राह्मणी वेश्या दासी निष्कासिनी च या' (याज्ञ० २।२९० इत्यत्र मिताक्षरायामुद्धृतं नारदवचनम्)। **निष्कासिनी स्वाम्यनवरुद्धा दासी।**
- 'याश्चानिष्कासिन्यः प्रोषिता विधवा न्यङ्गाः कन्यकाः' (कौ० अ० २।२३।११)।
- 'स्त्रीणामनिष्कासिनीनाम्' (कौ० अ० ३।१।७)। **अनिष्कासिन्यः=गृहे ऽन्तरवस्थायिन्यः, गृहान्निष्क्रमणं न शीलयन्ति याः।**

## कु
### निष्कु
- कु (कु शब्दे)।
- 'ता (आहुतीः) असुरा निष्कावमादन्' (तै० सं० ६।२।१।५)। **निष्कावमशब्दम्, तूष्णीम्।**

## कुष्
### निष्कुष्
- कुष् (कुष निष्कर्षे)।
- '(तान्) गृध्रा रुषा मम कुषन्त्यधिदण्डनेतुः' (भा० पु० ३।१६।१०)। **कुषन्ति=कुष्णन्ति=निष्कर्षन्ति (आन्त्राणि)।**
- 'उपान्तयोर्निष्कुषितं विहङ्गैः' (रघु० ७।५०)। **निष्कुषितम्=खण्डितम्।**

## कृ
### निष्कृ
- कृ (डुकृञ् करणे)।
- 'यन्मे अक्ष्योरादिद्योत पार्ष्ण्योः प्रपदोश्च यत् आपस्तत्सर्वं निष्करन्' (अथर्व० ६।२४।२)। **निष्कुर्वन्तु निर्गतं कुर्वन्त्वित्याह।**
- 'यददो देवा असुरांस्त्वया निरकुर्वत' (अथर्व० ४।१९।४)। **निरकुर्वत=निराकुर्वत=प्रत्यादिशत्।**
- 'यश्चकार स निष्करत्' (अथर्व० २।९।५)। **ग्रहविकारस्य निष्कृतिं शमनं करोत्वित्याह।**
- 'अनार्त्तेनैव तदार्त्तं यज्ञस्य निष्करोति' (श० ब्रा० १२।४।२।१)। **निष्करोति=अपनयति। अपाकरोति। यद् दण्डेन यदिष्वा यद्वारुर्हरसा कृतम्।**
- 'तस्य त्वमसि निष्कृतिः सेमं निष्कृधि पूरुषम्' (अथर्व० ५।५।४)। **निष्कृधि=अगदं निर्गतरोगं कुरु।**
- 'यदामयति निष्कृथ' (हे ओषधयः) (ऋ० १०।९७।९)। **उक्तोऽर्थः।**
- 'निर्यदीं बुध्नान्महिषस्य वर्पस ईशानासः शवसा क्रन्त सूरयः' (ऋ० १।१४१।३)। **निरक्रन्त=निरकुर्वन्=निरकासयन्=निरगमयन्।**
- 'निराहावान् कृणोतन' (ऋ० १०।१०१।५)। **निराकृणोतन=कल्पयत=सज्जान्कुरुत।**
- 'ते मित्रावरुणावब्रुवन्युवभिदं निष्कुरुतम्' (ऐ० ब्रा० ८।४)। **निष्कुरुतम्=संस्कुरुतम्।**
- 'निर्मिता (शक्तिः) निरकारि मे (भट्टि० १५।५४)। **निरकारि=अभेदि=व्यशारि।**
- 'निष्कृण्वाना आयुधानीव धृष्णवः' (ऋ० १।९२।१)। **संस्कुर्वाणाः=शोधयन्तः=सज्जीकुर्वन्तः।**
- 'निष्कर्ता विह्रुतं पुनः' (अथर्व० १४।२।४७)। **निष्कर्ता=समाधाता।**
- 'यूयमीशिध्वे वसवस्तस्य निष्कृतेः' (अथर्व० ४।२७।६)। **निष्कृतेः=निष्करणस्य=परिहारस्य।**
- 'ब्रह्मघ्ने च सुरापे च चौरे भग्नव्रते शठे। निष्कृतिर्विहिता सद्भिः कृतघ्ने नास्ति निष्कृतिः' (पञ्चत० ३।१५७)॥ **निष्कृतिः प्रायश्चित्तम्, तपसा कृच्छ्रचान्द्रायणादिभिर्व्रतैः पापापनोदनम्।**
- 'यं मातापितरौ क्लेशं सहेते संभवे नृणाम्। न तस्य निष्कृतिः शक्या कर्तुं वर्षशतैरपि' (मनु० २।२२७)॥ **निष्कृतिः=आनृण्यम्।**
- 'तस्मा अर्चाम कृणवाम निष्कृतिम्' (ऋ० १०।१६५।१)।
- 'स्त्रियास्तथाप चारिण्या निष्कृतिः स्याददूषिका' (भा० शां० ३४।३०)। **निष्कृतिर्दासीवदन्नाच्छादनमात्रेण दूरे स्थापनम्, धिक्करणमिति यावत्।**
- 'भीमसेन त्वया कार्या तस्य (बालभवने) वासस्य निष्कृतिः' (भा० वि० ३३।१३)। **निष्कृतिर्वेतनं भृतिर्निर्वेशः। उपकारप्रतिक्रियेत्यर्थः।**
- 'गर्भनिष्कृतिः' (हर्ष०)। **परिनिष्ठितो विवृद्धो गर्भः।**
- 'पुनरुत्स्यूतं वासो देयं पुनर्निष्कृतो रथः' (का० सं० ८।१५)। **निष्कृतः सम्यक् कल्पितः सज्जीकृतः।**
- 'निन्द्यैर्हि लक्षणैर्युक्ता जायन्तेऽनिष्कृतैनसः' (मनु० ११।५३)। **अनिष्कृतैनसः=अकृतप्रायश्चित्ताः=प्रायश्चित्तेनापूतपाप्मानः।**
- 'एमीदेषां निष्कृतं जारिणीव' (ऋ० १०।३४।५)। **निष्कृतं संकेतस्थानम्।**
- 'सोमो देवानामुपयाति निष्कृतम्' (ऋ० ९।८६।७)। **निष्कृतं संस्कृतं स्थानमिति सायणः।**
- 'आत्मन एवाधियज्ञं निष्करोति' (तै० सं० ६।५।१०)।
- 'यद्वै संशीर्यतेऽपान्यन्निष्कुर्वन्ति' (पञ्च० ब्रा० १७।८।४)। **निष्कुर्वन्ति संस्कुर्वन्ति समादधति। यद् रथादिकम्।**
- 'समृद्ध्यै पुनर्निष्कृतो रथो दक्षिणा' (तै० १।५।२)। **निष्कृतः संस्कृतः सुष्ठु तष्ट्वा निर्मितो वा।**
- 'प्रो अयासीदिन्दुरिन्द्रस्य निष्कृतम्' (साम० उ० ४।२।७।१)।
- 'पविर्जनीनासुपयाति निष्कृतम्' (ऋ० ९।८६।३२)। **निष्कृतं संस्कृतं पात्रमिति सायणः। पवमानः सोमो जनीनां पतिः पालक इति कोऽर्थान्वयः। जनयो वध्वो भवन्तीति रूढोर्थः।**
- 'वायविन्द्रश्च सुन्वत आ यातमुप निष्कृतम्' (ऋ० १।२।६)।
- 'जीविनां निष्कृतिर्नास्ति स्थिते कर्मणि नारद' (ब्रह्मवै० पु० २।२४।३४)। **निष्कृतिर्मोक्षः।**

## कृत्
### निष्कृत्
- कृत् (कृती छेदने)।
- 'य उस्रिया अप्या अन्तरश्मनो निर्गा अकृन्तदोजसा' (ऋ० ९।१०८।६)। **निरकृन्तत्=निरमोक्षयत्।**
- 'तस्य तं शल्यं निरकृन्तत्' (श० ब्रा० १।७।४।४)। **निरकृन्तत्=उदहरत्।**
- '…करं देवी खड्गेन निरकृन्तत्' (दुर्गा० ३।३२)। **निरकृन्तत् निरच्छिदत्।**

## कृष्
### निष्कृष्
- कृष् (कृष विलेखने)।
- 'कालचक्रं भ्रमिस्तीक्ष्णं सर्वं निष्कर्षयज्जगत्' (भा० भीष्म० ५।१९)। **निष्कर्षयत्=निष्कर्षयति=उद्धरति=संहरति।**
- 'तममुत्र निरये वर्तमानं वज्रकण्टकशाल्मलीमारोप्य निष्कर्षन्ति' (भा० पु० ५।२७।२१)। **कर्षणेन विश्लेषयन्ति।**
- 'ततः सत्यवतः कायात्…अङ्गुष्ठमात्रं पुरुषं निश्चकर्ष यमो बलात्' (भा० वन० २९७।१७)। **निश्चक्राम=उज्जहार।**
- 'वह्निं यथा दारुणि निष्कर्षन्ति गूढम्' (भा० भीष्म० ४।२७)। **निष्कर्षन्ति=निर्मथ्नन्ति।**
- 'निष्क्रष्टुमर्थं चकमे कुबेरात्' (रघु० ५।२६)। **निष्क्रष्टुम=आहर्तुमाच्छेत्तुम् आमर्ष्टुम्।**
- 'इषीकां च यथा मुञ्जात्कश्चिन्निष्कृष्य दर्शयेत्।' (भा० आश्व० १९।२२)। **निष्कृष्य=उद्धृत्य। अयमत्र निष्कर्षः। सार इत्यर्थः।**
- 'एतद्विदन्तो विद्वांसस्त्रयीनिष्कर्षमन्वहम्' (मनु० ४।१२५)। **त्रय्याः सारं प्रणवव्याहृत्यादिकम्।**
- 'अनुकर्षं च निष्कर्षं व्याधिपावकमूर्छनम्' (भा० सभा० १३।१३)। **निष्कर्षं करार्थं प्रजापीडनम् इति नीलकण्ठः।**
- 'स्त्रीणां बुद्ध्यर्थनिष्कर्षादर्थशास्त्राणि शत्रुहन्। बृहस्पतिप्रभृतिभिर्मन्ये सद्भिः कृतानि वा' (भा० अनु० ३९।१०-११)। **निष्कर्षः सारः। निष्कर्षान्निश्चयात् (भा०) निष्कर्षः संक्षेपः।**

## क्रम्
### निष्क्रम्
- क्रम् (क्रमु पादविक्षेपे)।
- 'स चक्रमे महतो निरुरुक्रमः समानस्मात् सदसः' (ऋ० ५।८७।४)। **निश्चक्रमे=निर्जगाम।**
- 'निरेवान्यतरः क्रामति प्रान्यतरः पद्यते' (श० ब्रा० ४।३।१।९)। **उभयोरेकतरो निर्याति, एकतरश्च प्राप्नोतीत्याह।**

## क्री
### निष्क्री
- क्री (डुक्रीञ् द्रव्यविनिमये)।
- 'पशुमालभते सर्वाभ्य एव तद् देवताभ्यो यजमान आत्मानं निष्क्रीणीते' (ऐ० ब्रा० २।३)। **निष्क्रीणीते=निर्वेशेन मूल्येन क्रीत्वाऽऽत्मानं निर्मुक्तबन्धं करोतीत्यर्थः।**
- 'अग्नेरेवास्य शरीरं निष्क्रीणामि सोमाद्रसम्' (तै० सं० २।१।२।७)।
- 'ऋषेऽहं ते शतं ददाम्यहमेषामेकेनात्मानं निष्क्रीणै' (ऐ० ब्रा० ७।१५)। **उदितचर एवात्र सर्वत्र पदार्थः।**
- 'निष्क्रयो दीयतां मह्यं ब्राह्मणा हि धनार्थिनः' (भा० आश्व० ८९।१०)। **निष्क्रयो मूल्यम्।**
- 'दक्षिणा चात्र देया वै निष्क्रयश्च सुवर्णकम्' (भा० १८।३०६)।
- 'ददौ दत्तं समुद्रेण पीतेनेवात्मनिष्क्रयम्' (रघु० १५।५५)। **निष्क्रयमात्ममोचकमूल्यम्।**
- 'सम्यक् सम्पादितो वत्स भवद्भ्यां गुरुनिष्क्रयः' (भा० पु० १०।४५)। **गुरुनिष्क्रयो गुरुदक्षिणा। इह भागवतकारस्य निष्क्रयशब्दस्योच्चारणं कण्ठे नास्खलदिति चित्रम्। अथवा विदितोऽस्य रूढिं प्रत्यनादर इति नातिचित्रम्।**
- 'त्रसत्तुषाराद्रिसुताससम्भ्रमस्वयंग्रहाश्लेषसुखेन निष्क्रयम्' (शिशु० १।५०)। **निक्रयो मूल्यं वेतनम्।**
- 'न निष्क्रयविसर्गाभ्यां भर्तुर्भार्या विमुच्यते' (मनु० ९।४६)। **निष्क्रयो विक्रयः। विसर्गस्त्यागः।**

## क्वथ्
### निष्क्वाथ्
- क्वथ् (क्वथे निष्पाके)।
- 'सलिलद्रोणे निःक्वाथ्य' (सुश्रुत० २।८०।१६)। **निःक्वाथ्य=निष्क्वाथ्य=निष्पच्य।**

## क्षिप्
### निःक्षिप्
- क्षिप् (क्षिप प्रेरणे)।
- 'मक्षिका व्रणजातस्य निः क्षिपन्ति यदा कृमीन्' (सुश्रुत० २।१५।३)। **निक्षिपन्तीत्यर्थः। अस्थाने नेः स्थाने निसः प्रयोगः। सोऽयं बहुलः, किंकृत इति न सुवेदम्।**
- 'किं शेषे हा हतो भुवि। निःक्षिप्य दीर्घौ निश्चेष्टौ' (रा० ६।९३।१२)।
- 'निःक्षिप्तशस्त्रः पृथिवीं निरीक्ष्य पृथिवीपतिः' (हरि० १।३०।२१)। **निःक्षिप्तशस्त्रः संन्यस्तायुधः।**

## गम्
### निर्गम्
- गम् (गम्लृ गतौ)।
- 'अधिविन्ना तु या नारी निर्गच्छेद्रुषिता गृहात्' (मनु० ९।८३)। **स्पष्टोऽर्थः।**
- 'अर्शांसि निर्गतानि' (सुश्रुत० २।४८।१)। **निर्गतानि=विगतानि।**
- 'स तु ब्रह्मऋषेरंसे गतासुमुरगं रुषा। विनिर्गच्छन्धनुष्कोट्या निधाय पुरमागतः' (भा० पु० १।१८।३०)॥ **विनिर्गच्छन् (आश्रमाद्) निष्पतन्, निश्चरन्, निष्क्रामन्। ततः प्रयानित्यर्थः।**

## गल्
### निर्गल्
- गल् (लौकिको धातुः स्यन्दनार्थकः)।
- 'निर्गलिताम्बुगर्भं शरद्घनं नार्दति चातकोपि' (रघु० ५।१७)। **निर्गलितो निःशेषेण स स्रुतोम्बुगर्भो यस्य तं तथाभूतम्।**

## गुप्
### निर्गुप्
- गुप् (गुपू रक्षणे)।
- 'निर्जुगोप निशाचरान्' (प्रहस्तः) (भट्टि० १४।१०६)। **कार्त्स्न्येन ररक्षेति भावः।**

## गॄ
### निर्गॄ
- गॄ (गॄ निगरणे)।
- 'दासेरकः सपदि संवलितं निषादैर्विप्रं पुरा पतगराडिव निर्जगार' (शिशु० ५।६६)। **निर्जगार उद्गीर्णवान् इत्यर्थः।**
- 'तं निर्जगार बलवान्मीनः' (भा० पु० १०।५५।४)। **निगीर्णवान्, न्यगारीत्, न्यगालीत्। नेरर्थे निरः प्रयोगः। सोऽयं भागवतकारस्यैव शोभते।**
- 'कण्ठनिर्गीर्णशोणित-' (रा० ३।३५।६२)।

## ग्रह्
### निर्ग्रह्
- ग्रह् (ग्रह उपादाने)।
- 'विदग्धैर्निग्राह्यो न पुनरविदग्धैरतिशयः' (उत्तर०)। **निः शेषं ग्राह्यो निर्ग्राह्यः। रूपाश्रयेयं संज्ञा।**
- 'रूपनिर्ग्रहश्च प्रयोग उपदेशे वा' (पा० १।१।२२ सूत्रभाष्ये)। **निर्ग्रहः स्पष्टावभासः।**
- 'स्वादेवैनं योने र्निर्गृह्णाति' (तै० सं० ६।५।७।२४)। **निर्गह्णाति निष्कृष्य गृह्णाति।**
- 'रूपनिर्ग्रहश्च शब्दस्य नान्तरेण लौकिकं प्रयोगम्' (पा० १।२।६४ सूत्रे भाष्ये)। **निर्ग्रहः स्पष्टो निर्भासः।**

## चर्
### निश्चर्
- चर् (चर गतिभक्षणयोः)।
- 'परिजनाह्वानेष्वादिशेत्यशरीरा वाचो निश्चेरुः' (हर्ष० ४)। **निश्चेरुः=निर्जग्मुः।**
- 'वातोपि निश्चरंस्तत्र प्रवेशे विनिवार्यते' (भा० आदि० ४२।३२)। **निश्चरन्=वान्। पवमानः।**
- 'न च स्म किंचिच्छक्नोति भूतं निश्चरितुं ततः' (भा० आदि० ४२।३२)। **निश्चरितुम्=निष्क्रमितुम्=निरेतुम्, बहिर्गन्तुम्।**
- 'ततः सूर्यान्निश्चरितां कर्णः शुश्राव भारतीम्।' (भा० उ० १४६।१)। **निश्चरिताम्=उद्गताम्=उच्चरिताम्।**
- 'निश्चरन्ति यथा लोहपिण्डात् तप्तात् स्फुलिङ्गाः' (याज्ञ० ३।६७)। **निश्चरन्ति व्युच्चरन्ति विनिष्क्रामन्ति।**
- 'तत्रैतच्चिरनिश्चरिते मनसि नोपपद्यते' (न्याभा० ३।२।३१)। **निश्चरिते निष्क्रान्ते।**

## चल्
### निश्चल्
- चल् (चल कम्पने)।
- 'पादाग्रे दृशमवधाय निश्चलन्तीम्' (मुद्रा० ५।१३)। **अनपक्रामन्तीम् इत्यर्थः।**

## चि
### निश्चि
- चि (चिञ् चयने)।
- 'निष्पूर्वश्चिनोतिः स्तेये वर्तते' (पा० ३।३।५८ सूत्रे भाष्ये)।

## चृत्
### निश्चित्
- चृत् (चृती हिंसाग्रन्थनयोः)।
- '…वैरोचनो हयान्। प्रष्टीन्निश्चृत्य' (ऐ० ब्रा० ८।२२)। **मन्दुराया निःसार्येत्यर्थः।**

## जि
### निर्जि
- जि (जि जये, जि अभिभवे)।
- 'श्रेयान्मृत्यर्न निर्जयः' (भा० द्रोण० २००।२७)। **निर्जयः पराजयः।**
- 'स दत्त्वा निर्जितां वृद्धिं करणं परिवर्तयेत्' (मनु० ८।१५४)। **निर्जिताम्=स्वस्वत्वेनात्मसात्कृताम्।**
- 'मया ह्यलब्धनिद्रेण धृतेन तव निर्जये' (रा० ६।११३।११)। **निर्जये जित्वा प्रतिलब्धौ।**

## ज्ञा
### निर्ज्ञा
- ज्ञा (ज्ञा अवबोधने)।
- 'यत्र यत्र वै देवा यज्ञस्य च्छिद्रं निरजानंस्तद् धाय्याभिरपिदधुस्तद्धाय्यानां धाय्यात्वम्' (ऐ० ब्रा० ३।१८)। **निरजानन्=अजानन्=अविदुः।**
- 'यद्धैतौ (सूर्याचन्द्रमसौ) नोदियातां न हैवेह स्वचन पाणी निर्जानीयुः' (श० ब्रा० ४।२।१।२)। **निरिति न विशेषकृत्।**
- 'यदा वै म्रियते ऽथान्तर्धीयते ऽथैनं न निर्जानन्ति' (ऐ० ब्रा० ८।२८)। **न निर्जानन्ति निः शेषेण न जानन्ति।**

## टङ्क्
### निष्टङ्क्
- टङ्क् (टकि बन्धने)।
- 'शमदमादिवाक्यविहिताच्छमदमादेरानन्तर्यमथशब्दार्थ इति शङ्कराचार्यै निरटङ्कि' (सर्वद० सं० पात०)। **निरटङ्किः=अभ्यधायि।**

## डी
### निर्डी
- डी (डीङ् विहायसा गतौ)।
- 'निर्डीनं निश्चलं यानम्' (भा० कर्ण० ४१।२७)।

## तक्ष्
### निस्तक्ष्
- तक्ष् (तक्ष त्वक्षू तनूकरणे)।
- 'निस्तक्ष्णुवन्त्येव शिताग्रशस्त्राः' (अवदा० जा० २९।२५)। **निस्तक्ष्णुवन्ति निःशेषं तक्ष्णुवन्ति।**
- 'यतो द्यावापृथिवी निष्टतक्षुः' (तै० ब्रा० २।८।९।६)। **निष्टतक्षुः=निस्ततक्षुः। तक्षणेन निर्ममिरे।**

## तप्
### निस्तप्
- तप् (तप सन्तापे)।
- 'यथा हिरण्यं निष्टपेदेवमेनमग्निष्टुन्निष्टपति' (पञ्च० ब्रा० १७।६।४)। **निष्टपेत्=निःशेषं तपेत्।**
- 'निष्टप्तं रक्षो निष्टप्ता अरातयः' (वा० सं० १।७।५९)। **निःशेषं तप्ता इत्यर्थः। निस्तपति स्वर्णं स्वर्णकारः। पुनः पुनस्तपतीत्यर्थः।**
- 'निसस्तपतावनासेवने' (पा० ८।३।१०२) **सूत्रे वृत्तावुदाहरणप्रत्युदाहरणे।**
- 'तं निष्टपन्तं तपसा धर्मम् ( )। **निष्टपन्तम्=अग्निना पुनानम्।**

## तुद्
### निस्तुद्
- तुद् (तुद व्यथने)।
- 'सूचिभिरिव निस्तुद्यते' (सुश्रुत० १।६१।१८)। **निस्तुद्यते=तोतुद्यते।**
- 'निस्तुद्यते यस्य शिरोऽतिमात्रम्' (सुश्रुत० उत्तर० २५।९)। **निस्तुद्यते बलवत् पीड्यते। अतिमात्रमित्युक्ते निर्निरर्थको भवति।**

## तॄ
### निस्तॄ
- तॄ (तॄ प्लवनतरणयोः)।
- 'स निस्तरति दुर्गाणि स्वर्गलोकं च गच्छति' (भा० वन० २००।३२)। **दुर्गाणि विषमाण्यतितरतीत्याह।**
- 'कथं च निस्तरेमास्मात्कृच्छ्रात्' (भा० वन० २६३।४०)। **निर्गच्छेमेत्यर्थः।**
- 'निस्तरेदेकभक्तेन वैशाखं यो जितेन्द्रियः' (भा० वन० १०६।२४)। **निस्तरेत्=यापयेत्=नयेत्क्षपयेत्।**
- 'प्रतिज्ञां तामनिस्तीर्यं' (भा० स्त्री० १५।१९)। **अनिस्तीर्य=अपारयित्वा=अनपवृज्य=अनिरुह्य।**
- 'अभियोगमनिस्तीर्य नैनं प्रत्यभियोजयेत्' (याज्ञ० २।९)। **अनिस्तीर्य=अपरिहृत्य।**
- 'साल्हणिः स तु निस्तीर्णः श्वभ्रात्' (राज० ८।२६७०)। **निस्तीर्णो निर्गतः।**
- 'अनिस्तीर्णप्रतिज्ञोऽग्निं प्रवेक्ष्ये हतकल्मषः' (भा० पु० १०।८९।३०)। **अतीर्णप्रतिज्ञानः=अपारितसङ्गरः।**
- 'नावं निस्तीर्णकान्ताराः' (अवमन्यन्ते) (भा० उ० १०५४)।
- 'त्रयोविंशतिरात्रं यो योधयामास भार्गवम्। न रामेण निस्तीर्णः' (भा० शां० ४६।१४)। **निस्तीर्णः=निर्जितः।**
- 'संसार तव निस्तारपदवी न दवीयसी। अन्तरा दुस्तरा न स्युर्यदि रे मदिरेक्षणाः' (भर्तृ० १।६८)। निस्तारः पारगमनम्।
- 'गृहीतराजवर्तनस्य तावन्निस्तारः कृतः' (हितोप०)। **निस्तारो निर्मोक्षः।**

## त्यज्
### निस्त्यज्
- त्यज् (त्यज हानौ)।
- 'स मां निस्त्यक्तवान्' (रा० ४।४६।८)। **निरस्तवानित्यर्थः।**

## दंश्
### निर्दंश्
- दंश् (दंश दशने)।
- 'निर्दश्य दशनैश्चापि क्रोधात्स्वरदनच्छदम्' (भा० भीष्म० ४६।४२)। **निर्दश्य=अवखण्ड्य। अत्र निरिति साकल्यं नाह यथाऽन्यत्र। आदश्येति पाठान्तरम्।**
- 'दन्तान्निर्दशमानः' (हरि० २।२४।३०)। **अन्योन्यं ताडयन् घर्षन्नित्यर्थः।**
- 'ओष्ठविद्रुमदलान्यमोचयन्निर्दशन्युधि रुषा निजाधरम्' (सा० द० ४।७ व्याख्यायामुदाहरणम्)। **निर्दशन् संदशन्।**

## दह्
### निर्दह्
- दह् (दह भस्मीकरणे)।
- 'आपः पादावनेजनी र्द्विषन्तं निर्दहन्तु मे' (ऐ० ब्रा० ८।२७)। **निर्दहन्तु निः शेषेण दहन्तु।**

## दा
### निर्दा
- दा (डुदाञ् दाने)।
- 'निर्दत्तम्' (पा० ७।४।४७) **इत्यत्र वृत्तावुदाहरणम्। निःशेषेण दत्तमित्यर्थः।**

## दिश्
### निर्दिश्
- दिश् (दिश अतिसर्जने, दिशिरुच्चारणक्रिय इति भाष्यकारः)।
- 'इमे पञ्चैते चत्वारोऽसावेक इति निर्दिशेयुः' (पञ्च० ब्रा० १०।३)। **निर्दिशेयुः=प्रविवेकेण कथयेयुः कीर्तयेयुः।**
- 'नक्षत्राणि न निर्दिशेत्' (भा० १३।४९९२)। **तत्तन्नाम्ना न कीर्तयेत् नोद्दिशेत्।**
- 'धर्मस्थः कारणैरेतैर्हीनं तमपि निर्दिशेत् (मनु० ८।५७)। **निर्दिशेत्=घोषयेत्।**
- 'शाखाभङ्गेऽकस्माद् वृक्षाणां निर्दिशेद्रणोद्योगम्' (बृ० सं० ४५।२५)। **निर्दिशेत्=ज्ञापयेत्।**
- 'संज्ञया शकारं निर्दिशति' (मृच्छ०)। **हस्तादिसंकेतेन शकारं बोधयतीत्यर्थः।**
- 'आदावेष भूपतिं युद्धोद्योगं स्वभूत्यागं निर्दिशति' (हितोप० ३।३९)। **कर्तव्यत्वेनोपदिशति।**
- 'परिगणनया निर्दिशन्तो बलाकाः' (मेघ० २२)। **गणनया कीर्तयन्तः।**
- 'निर्दिष्टानि दशैतानि शरीराणि महर्षिणा' (सुश्रुत० १।९।११)। **निर्दिष्टानि वर्णितानि।**
- 'मानुषान्मृत्युरेतेषां निर्दिष्टो ब्रह्मणा पुरा' (भा० वन० १७३।१५)। **निर्दिष्टः--निश्चित्य घोषितः।**
- 'उल्का नक्षत्रग्रहघाते तद्भक्तीनां क्षयाय निर्दिष्टा' (बृ० सं० ३२।१७)। **उक्तोऽर्थः।**
- 'इदं दशरथाय वै निर्दिष्टं पायसं मया' (गोरेसियो सं० रा० १।१५।८)। **दशरथमुद्दिश्य निर्मितमित्यर्थः।**
- 'स्वकर्मफलनिर्दिष्टं ततो जात्यन्तरं गताः' (मार्क० पु० १५।७९)। **निर्दिष्टं निर्धारितम्।**
- 'प्रथमानिर्दिष्टं समास उपसर्जनम्' (पा० १।२।४३)। **प्रथमया यन्निर्दिश्यत उच्चार्यते तत्।**
- 'निर्दिष्टफलभोक्ता हि राजा धर्मेण युज्यते' (मनु० ७।१४४)। **निर्दिष्टमुक्तलक्षणम्।**
- 'निर्दिश्यापह्नुते च यः' (मनु० ८।५३)। **निर्दिश्य=विशिष्य निवेद्य। निर्दिष्टकारी=यथोक्तकारी।**
- 'विस्तारवचनं निर्देशः' (सुश्रुत० २।५५७।१७)।
- 'ओं तत्सद् इति निर्देशो ब्रह्मणस्त्रिविधः स्मृतः' (गीता १७।२३)। **निर्देशो निरूपणं वर्णनम्।**
- 'एतत्सर्वमनिर्देशेनैवमुक्तं यत्कर्तव्य पुरुषेणेह लोके' (भा० शां० १०८।३३)। **अनिर्देशेन सामान्येन सामस्त्येन अपृथक्त्वशः, न तु शृङ्गग्राहिकया। समुदितमिति यावत्।**
- 'कृताशं कृतनिर्देशं कृतभक्तं कृतश्रमम्। भेदैर्ये व्यपकुर्वन्ति ते वै निरयगामिनः' (भा० अनु० २३।७३)॥ **निर्देशः प्रतिज्ञानम्, संवित्, समयः।**
- 'सुरापानं ब्रह्महत्या गुरुतल्पमथापि वा। अनिर्देश्यानि मन्यन्ते प्राणान्तमिति धारणा' (भा० शां० १६५।३४)॥ **अशोध्यानि पातकानीत्यर्थः। येषां प्रायश्चित्तं न निर्दिश्यते विधीयते तानि तथोक्तानि।**
- 'पितुर्वचननिर्देशात्' (रा० १।१।२३)। **निर्देश आज्ञेति भूषणम्। वचनमेव निर्देश इति वचननिर्देशः।**

## दिह्
### निर्दिह्
- दिह् (दिह उपचये)।
- **निर्दिग्धं मांसलं भवतीति कोषकारो हलायुधः।**

## दी
### निर्दी
- दी (दीञ् क्षये)।
- 'अध श्येनो जवसा निरदीयम्' (ऋ० ४।२७।१)। **निरदीयम् उदपतम्।**

## दुह्
### निर्दुह्
- दुह् (दुह प्रपूरणे)।
- 'निरस्य रसं गविषो दुहन्ति ते' (ऋ० १०।७६।७)। **निर्दुहन्ति=निष्कासयन्ति।**
- 'वेदत्रयान्निरदुहद्भूर्भुवः स्वरितीति च' (मनु० २।७६)। **निरदुहत्=उदहरत्।**
- 'ततस्तथा ददौ तस्मै रत्नानि मगधाधिपः। निर्दुग्धरत्नरिक्तेव पृथिवी बुबुधे यथा' (कथा० १६।८३)॥ **निर्दुग्धानि उद्धृतानि।**

## दॄ
### निर्दॄ
- दॄ (दॄ विदारणे)।
- 'निर्दारितांसहृदयान्सरथाश्वनागान्' (ऊरु० १।३२)। **निर्दारितं विदीर्णमंसहृदयं येषां तान्।**

## दै
### निर्दै
- दै (दैपू शोधने)।
- 'यथैव क्षेत्रनिर्दाता निर्दातं क्षेत्रमेव च' (भा० शा० ९७।६)। **निर्दाता=तृणाद्यपनयेन शोधकः।**
- 'यथोद्धरति निर्दाता कक्षं धान्यं च रक्षति' (मनु० ७।११०)। **उक्तोऽर्थः।**

## द्युत्
### निर्द्युत्
- द्युत् (द्युत दीप्तौ)।
- 'राथन्तरमेव तद्रूपं निर्द्योतयति' (पञ्च० ब्रा० ११।२।७)। **स्पष्टयति, विशदयतीत्याह।**

## द्रु
### निर्द्रु
- द्रु (द्रु गतौ)।
- 'बहिर्बिलं निर्द्रवतु' (अथर्व० ९।८।११)। **निर्द्रवतु=निर्धावतु त्वरितं निष्क्रम्यापगच्छतु।**
- 'ग्रीवास्ते कृत्ये पादौ चापि कर्त्स्यामि निर्द्रव' (अथर्व० १०।१।२१)। **उक्तोऽर्थः।**
- 'यस्माद्वा प्रागुदीचीरापो निर्द्रवेयुः' (लौ० गृ० ११।१)। **अभिष्यन्देरन्, प्रवहेयुः।**

## धा
### निर्धा
- धा (डुधाञ् धारणपोषणयोः)।
- 'निररत्नौ मघवा तं दधाति' (ऋ० १०।१६०।४)। **निर्दधाति निष्कृष्य धारयतीत्यर्थः।**

## धाव्
### निर्धाव्
- धाव् (धावु गतिशुद्ध्योः)।
- 'सदानीरेत्युत्तराद् गिरेर्निर्धावति' (श० ब्रा० १।६।३।१६)। **निर्धावति=उद्भवति।**

## धू
### निर्धू
- धू (धू विधूनने)।
- 'निर्धूनुते' (शां० ब्रा० ३१।८)। **प्रेज्य बहिष्कुरुत इत्यर्थः।**
- 'यथा निर्धूतसक्तुर्भस्त्रैवं संलीनः शिष्ये' (श० ब्रा० १।६।३।१६)। **निर्धूता विधूय निःसारिताः सक्तवो यस्याः सा तथोक्ता।**
- 'निर्धूतान्वायुना पश्य सन्ततान् पुष्पसञ्चयान्' (रा० २।९५।१०)। **निर्धूतान् प्रकीर्णान् विक्षिप्तान्।**
- 'बालमृगैश्च निर्धूतैः' (रा० ५।३७।४२)। **अनुसारेण प्रधावितैरित्याह।**
- 'परुषाणि च संश्राव्य निर्धूतोस्मि बलीयसा' (रा० ४।८।३२)। **निर्धूतः=अवक्षिप्तः तिरस्कृतः।**
- 'ज्ञाननिर्धूतकल्मषाः' (गीता ५।१७)। **ज्ञानापहतपाप्मान इत्याह।**
- 'साहसी दृष्टदोषश्च निर्धूताद्यास्त्वसाक्षिणः' (याज्ञ० २।७१)। **निर्धूतो बन्धुभिस्त्यक्त्तः।**
- 'दुःखं शोकं च निर्धूय' (भा० वि० ६९५)। **निर्धूय=अपनुद्य=कम्पनेनेवापाकृत्य।**

## धृ
### निर्धृ
- धृ (धृञ् धारणे)।
- 'किमलम्बताम्वरविलग्नमधः किमवर्धतोर्ध्वमवनीतलतः। विससार तिर्यगथ दिग्भ्य इति प्रचुरीभवन्न निरधारि तमः' (शिशु० ९।२०)॥ **निरधारि=निरणायि। व्यवासायि।**
- 'वायुर्निगच्छति तं निर्धारयेत्' (वा० प्रा० २।३।४१)। **निर्धारयेत्=विधारयेत्=उपरमयेत्।**
- 'यतश्च निर्धारणम्' (पा० २।३।४१)। **जातिगुणक्रियाभिः समुदायादेकदेशस्य पृथक्करणं निर्धारणम् इति वृत्तिः।**
- 'निर्धारितेर्थे लेखेन खलूक्त्वा खलु वाचिकम्' (शिशु० २।७०)। **निर्धारिते निर्णीते व्यवस्थापिते।**

## धे
### निर्धे
- धे (धेट् पाने)।
- 'ते यज्ञस्य रसं धीत्वा यथा मधुकृतो निर्धयेयुः' (श० ब्रा० ३।२।२।१)। **संचूषेयुरित्यर्थः।**
- 'अग्निर्विषमहेर्निरधात्' (अथर्व० १०।४।२६)। **निरधात्=निरपात्।**
- 'निर्धयति (आदित्यः) यदिदं किं च शुष्यति' (श० ब्रा० २।६।३।१४)। **निःशेषेण रसमस्य पिबतीत्याह।**
- 'तं निर्धीय निरस्यति' (श० ब्रा० १।६।४।२०)। **निर्धीय=निर्धाय=निष्पाय=निष्पीय। निःशेषेण संचूष्य। स एव धीतः पश्चाद् ददृशे इति च तत्रैव। निर्धीतो निष्पीतः।**

## ध्मा
### निर्ध्मा
- ध्मा (ध्मा शब्दाग्निसंयोगयोः)।
- 'निरव्रताँ अधमो रोदस्योः' (ऋ० १।३३।५)। **निरधमः=पराणुदः।**
- 'निरन्तरिक्षादधमो महामहिम्' (ऋ० ८।३।२०)। **उदीरितोऽर्थः।**

## ध्यै
### निर्ध्यै
- ध्यै (ध्यै चिन्तायाम्)।
- 'निर्ध्यायतोऽनिशम्। सुधासूतिकलामौलिम्' (राज० १।२७९)। **निर्ध्यायतः=निरन्तरं ध्यायतश्चिन्तयतः।**

## नम्
### निर्णम्
- नम् (णम प्रह्वत्वे शब्दे च)।
- 'अब्रवीत्कुपिताकारा कराला निर्णतोदरी' (रा० ५।२५।२०)। **निर्णतोदरी लम्बोदरी, उदरिला, पिचण्डिलेत्यर्थः। अत्यन्तनिम्नोदरीस् इति तु तिलककारो रामः। तनुमध्यात्वं हि स्त्रीणां गुणः सुरूपतां विशेषयति। सा च विनतानाम्नी करालेति नेदं विशेषणं युज्यते।**
- 'देवशत्रुर्महाकायस्ताम्रास्यो निर्णतोदरः' (भा० ७।७८९४, हरि० १५९०४)। **उक्तोऽर्थः। अन्यत्रापि रामायणे (३।१७।२६) शूर्पणखावाक्ये निर्णतोदरीति प्रयोगः। तत्राप्युक्त एवार्थः।**
- 'नपादित्यनन्तरायाः प्रजाया नामधेयं निर्णततमा भवति' (नि० ८।५)। **निर्णततमा। पुत्रस्तावत् पितुर्नीचैर्नतो भवति, ततोपि नीचैर्नततमः पौत्र इति दुर्गः।**
- 'वयसः पक्षयोर्निर्णामौ भवतः' (श० ब्रा० १०।२।१।५)।
- 'अपरस्मिन्प्रस्तारे पक्षनिर्णामयोः' (सत्या० श्रौ० २५।६।४३)। **निर्णामो वक्रप्रदेशः।**

## नश्
### निर्नश्
- नश् (णश अदर्शने)।
- 'निर्नष्टनामकृत्य-' (राज० १।८३)। **नितरां नष्टानि नामकृत्यानि येषां ते।**
- 'निष्क्रव्यादमनीनशत्' (ऋ० १०।१६२।२)। **निरनीनशत् समूलकाषमकषत्, समूलमुदच्छिनत्।**

## निज्
### निर्णिज्
- निज् (णिजिर् शौचपोषणयोः)।
- 'पात्राणि निर्णेनिजति' (श० ब्रा० १।३।१।२)।
- 'गात्राणि ताभिर्निर्णेनिक्ते' (काठक० ३४।११)। **इहोपसर्गो धात्वर्थानुवादी, न विशेषकः। निर्णिगिति पापशोधने उल्बणे वासस्यलङ्करणे वा दृश्यते।**
- 'वृद्धातिक्रमसंभृतस्य महतो निर्णिक्तये पाप्मनः। प्रायश्चित्तमथादिशन्तु गुरवो रामेण दान्तस्य मे' (महावीर० ४।२५)॥ **निर्णिक्तिः शुद्धिः।**
- 'इदमहतं वासः, इदं निक्तम्, इदं च निर्णिक्तम्' **(इति वयम्)।**

## नी
### निर्णी
- नी (णीञ् प्रापणे)।
- 'निर्वै क्षत्रं नयति हन्ति वर्चः' (अथर्व० ५।१८।४)। **निणैयति (ब्रह्मगवी)=अपनयति।**
- 'अग्निर्विषमहेर्निरधात् सोमो निरणयीत्' (अथर्व० १०।४।२६)। **निरणयीत्=निरणयत्=निरकासयत्।**
- 'भगस्त्वेत इति हस्तेगृह्य निर्णयति' (कौ० सू० ७६।१०)। **निर्णयति निष्क्रमयति। कुमारीमिति शेषः।**
- 'अभिपूर्वं निर्णयते नमो अस्त्वस्मै' (अथर्व० ११।२।२२)।
- 'पुरावृत्तकथोद्गारैः कथं निर्णीयते परः' (हितोप० ३।१०५)। **निर्णीयते स्वरूपतोऽवधार्यते, परिच्छिद्यते। अलंकृत्य शिशुं सम्यगभ्यर्च्य धवलाक्षतैः। स्वस्ति वाच्य समारूढवाहनं निर्णयेद् गृहात् (वीरमित्रोदये २५४ तमे पृष्ठे समुद्धृतं बृहस्पतिवचनम्)॥ निर्णयेत् निष्क्रमयेत्।**
- 'हस्तेगृह्य निर्णय' (कौ० सू० ७६।१०)। **निर्णय=निर्गमय=निःसारय। समौ निर्णयनिश्चयौ (अमरः)।**
- 'अवितृप्तया तथापि मे हृदयं निर्णयमेव धावति' (कि० २।२९)। **निर्णयं सन्देहान्तगमनमेवानुसरति अपेक्षत इत्याह।**
- 'सर्वज्ञस्याप्येकाकिनो निर्णयाभ्युपगमो दोषाय' (माल० १)। **निर्णयो व्यवसायात्मिका बुद्धिः। सत्यानृतयोः प्रकर्षापकर्षयोः साध्वसाधुनोरव्यभिचरितं विनिगमनम्।**
- 'सन्देहनिर्णयो जातः' (शा० १।२७)। **सन्देहविगमः, निश्चय इति यावत्।**
- 'चिन्तयामास रुदती तस्य दुःखस्य निर्णयम्' (भा० वि० १७।३)। **निर्णयमपनयम्, खण्डनम्, अपनोदम्।**
- 'पातालदेवतेयं वा…। निरणायि मधुद्वेष्ट्रा स्रष्टुः सृष्टिविलक्षणा' (स्कन्दपु० का० ४।८।२।६९-७०)। **निरणायि निरमायि उदपादि।**

## नुद्
### निर्णुद्
- नुद् (णुद प्रेरणे)।
- 'क्षुधा निर्णुदति प्रज्ञाम्' (भा० आश्व० ९०।९०)। **अपहरति, अपाकरोतीत्यर्थः।**
- 'निर्णुदति यत्पुराकृतम्' (भा० शां० १९४।६१)।
- 'निरमुं नुद ओकसः सपत्नो यः पृतन्यति' (अथर्व० )। **निर्णुद=वहिर्गमय।**
- 'निरेनमेभ्यः सर्वेभ्यो लोकेभ्यो नुदते य एवं वेद' (ऐ० ब्रा० ५।११)। **उक्तोऽर्थः।**
- 'धाना मत्स्यान् पयो मांसं शाकं चैव न निर्णुदेत्' (मनु० ४।२५०)। **न निर्णुदेत्=न प्रत्याचक्षीत।**

## पच्
### निष्पच्
- पच् (डुपचष् पाके)।
- 'निष्पक्वं क्वथितम्' (अमरः)।

## पत्
### निष्पत्
- पत् (पत्लृ गतौ)।
- 'असङ्ख्या मूर्त्तयस्तस्य निष्पतन्ति शरीरतः' (मनु० १२।१५)। **निष्पतन्ति निष्क्रामन्ति।**
- 'वधाय निष्पेतुरुदायुधास्ते युगक्षये केतवो यद्वदुग्राः' (भा० भीष्म० ७७।४२)। **शिबिरान्निर्ययुः।**
- 'निष्पतेदात्मलाभे वा व्यसने वा रिपोः श्रितः' (कथा० ११।३२)। **निष्पतेत्=निर्गच्छेत्।**
- 'सन्दिग्धार्थं स्वतन्त्रो यः साधयेद् यश्च निष्पतेत्' (याज्ञ० २।१६)। **निष्पतेत्=पलायेत।**
- 'अक्ष्णः कृशानुः किल निष्पपात' (कु० ४।७१)। **निर्ययावित्यर्थः।**
- 'निष्पतिष्यति वा बाह्यां कक्ष्याम्' (हर्ष०)। **निर्गत्य बाह्यां कक्ष्यां प्रवेक्ष्यतीत्यर्थः।**
- 'नि स्तुवानस्य पातय परमक्ष्युतावरम्' (अथर्व० १।८।३)। **निष्पातय=निष्कासय।**
- 'तांस्तु निष्पतितांस्त्रस्तान्' (भा० सौ० ८।१०६)। **निष्पतितान्, निष्क्रान्तान्, विद्रुतान्।**
- 'इदं हि तव विस्तीर्णं धनधान्यसमाचितम्। हस्त्यश्वरथसम्पूर्णं राज्यं निष्पातितं मया' (रा० २।७५।१५)। **निष्पातितम् उत्सादितम्।**
- 'निष्पतिष्यत्यसङ्गेन' (रा० ४।१४।१७)। **निष्पतिष्यति निष्क्रमिष्यति। असङ्गेन=अविलम्बेन।**

## पद्
### निष्पद्
- पद् (पद गतौ)।
- 'नेन्मेग्निर्वैश्वानरो मुखान्निष्पद्याता इति' (श० ब्रा० १।४।१।१०)। **निष्पद्यातै=निष्क्रामेत्।**
- 'स मे मुखान्निरपादीति' (श० ब्रा० १।४।१।९)। **उक्तोऽर्थः। निरपादि--निष्पूर्वात्पद्यतेः कर्तरि लुङि।**
- 'योनौ रेतो मुक्तं न निष्पद्यते' (श० ब्रा० ६।४।३।७)। **न निष्पद्यते=न जायते।**
- 'निष्पद्यन्ते च सस्यानि यथोप्तानि विशां पृथक्' (मनु० ९।२४७)। **निष्पद्यन्ते जायन्ते रोहन्ति पच्यन्त इति वा।**
- 'कथमप्यम्भसामन्तरा निष्पत्तेः प्रतीक्षते' (कु० २।३७)। **निष्पत्तिः परिपाकः।**
- 'मोदकेनापि किं तेन निष्पत्तिर्यस्य सेवया' (पञ्चत० १।२७१)। **निष्पत्तिः सिद्धिः।**
- 'अङ्गीकृत्य गुरोर्वाक्यं गुरुपत्न्याः गुरोः शिशोः। यो न निष्पादयेन्मूढः स भवेत् निरयी नरः' (स्कन्दपु० का० ४।८६।२०)॥ **न निष्पादयेत् न कुर्यात्।**

## पा
### निर्पा
- पा (पा रक्षणे)।
- 'येना निरंहसो यूयं पाथ नेथा च मर्त्यमति द्विषः' (ऋ० १०।१२६।२)। **निष्पाथ=सर्वतो रक्षथ।**

## पा
### निष्पा
- पा (पा पाने)।
- 'हिरण्याद् घृतं निष्पिबति' (तै० सं० २।१३।११।८)। **उद्धृत्य पिबतीत्यर्थः।**
- 'सलिले क्षीरमासक्तं निष्पिबन्निव सारसः' (रा० ३।१९।८)। **निष्कृष्य पिबन्नित्यर्थः।**
- 'मल्लात्मजन्मनोः शोकः कोपेन निरपीयत' (राज० ७।१४९७)। **स्पष्टोऽर्थः।**
- 'स यथा दृतिर्निष्पीत एवं संलीनः शिश्ये' (श० ब्रा० १।६।३।१६)। **यस्मात् पानीयं पीतं तेन यो रिक्तोऽभूत् स उच्यते निष्पीत इति।**
- 'घृतं निष्पिबति' (तै० षं० २।३।११।५)। **निष्पिबति निःशेषेण पिबति।**

## पिष्
### निष्पिष्
- पिष् (पिष्लृ संचूर्णने)।
- 'दन्तैर्दन्तांस्तदा रोषान्निष्पिपेष महामनाः' (भा० वि० १६।१४)। **संचूर्णयामासेत्यर्थः।**
- 'निष्पिपेषोरसा कांश्चित् कांश्चित् पद्भ्याम्' (रा० ६।८४।२३)। **ताडं ताडं ध्वंसयामासेत्यर्थः।**
- 'करं करेण निष्पिष्य निःश्वसन्दीनमानस' (भा० आदि० १५१।४२)। **निष्पिष्य=निपीड्य=मृदित्वा।**

## पीड्
### निष्पीड्
- पीड् (पीड अवगाहने)।
- 'दन्तनिष्पीडितो रसः' (सुश्रुत० १।१८७।१०)। **दन्तैः पीडयित्वा निःसारितः।**
- 'तस्य निष्पीड्यमानस्य भुजान्तरगतस्य च' (रा० ४।१०।२०)। **निष्पीड्यमानस्य बलवद् बाध्यमानस्य, गाढं सङ्कोचमापाद्यमानस्येत्यर्थः।**

## पू
### निष्पू
- पू (पूञ् पवने)।
- 'अथापि निष्पुनाति' (श० ब्रा० १।१।४।२१)। **अवधूनोतीत्यर्थः।**
- 'परापूतमिति निष्पुनाति' (का० श्रौ० २।४।१८)। **शूर्पचालनोत्थेन वायुना तुषान् पृथक् कृत्वाऽधः पातयतीत्यर्थः।**
- 'प्रायश्चित्तानि चीर्णानि नारायणपराङ्मुखम्। न निष्पुनन्ति राजेन्द्र सुराकुम्भमिवापगाः' (भा० पु० ६।१।१८)॥ **इह पुनन्तीत्येतावताऽलम्। नार्थो निरा। आचारहीनं न पुनन्ति वेदा यद्यप्यधीताः सह षड्भिरङ्गैः (वासिष्ठे धर्मसूत्रे)।**
- 'पुनन्तु मां देवजनाः पुनन्तु वसवो धियः' (ऋ० ९।६७।२७)। **इत्यादौ वैदिके वाङ्मये शोधनेऽर्थे शुद्धः पुनातिः प्रयुक्तो दृश्यते।**
- 'लोकेपि तथा--पुनाति पङ्क्तिं वंश्यांश्च' (मनु० १।१०५)।
- 'हृद्गाभिः पूयते विप्रः' (मनु० २।६२)।
- 'तज्जः पुनात्युभयतः पुरुषानेकविंशतिम्' (याज्ञ० १।५८)।
- 'पाप्मभ्यश्च पुनातु वर्धयतु च श्रेयांसि सेयं कथा' (उत्तर० ७।२०)। **इत्यत्र यथा। निरुक्तयोर्ऋषिकृत्योः शतपथश्रौतसूत्रयोस्तु निरोऽर्थवत्ता न शक्याऽपह्नोतुम्।**

## पृच्
### निष्पृच्
- पृच् (पृची सम्पर्के)।
- 'फलार्थस्तात निष्पृक्तः प्रजालक्षणभावनः' (भा० वन० १८१।१५)। **निष्पृक्तोऽसम्बद्धोऽसङ्ग इत्यर्थः।**

## पॄ
### निष्पॄ
- पॄ (पॄ पालनपूरणयोः)।
- 'विश्वस्मान्नो अंहसो निष्पिपर्तन' (ऋ० १।१०६।१)। **पारयतेत्यर्थः।**
- 'हव्यं कव्यं च विविधं निष्पूर्त्तं हुतमेव च' (भा० द्रोण० ५९।१६)। **निष्पूर्त्तं तटाकारामादि।**

## बन्ध्
### निर्बन्ध्
- बन्ध् (बन्ध बन्धने)।
- 'अथ निर्बध्नासि नाहं वक्ष्यामि' (स्वप्न० )।
- 'निर्बध्नन्नपि हस्तेन सोथ कोपादताड्यत' (राज० ७।६२२)। **अभिनिविशमानः, हठं कुर्वन्नित्यर्थः।**
- 'निर्बध्नतातिमात्रं च गालवेन' (भा० उ० १२३।१९)। **बलवत् प्रेरयमाणेनेत्यर्थः।**
- 'गुरुणा चैव निर्बन्धो न कर्तव्यः कदाचन' (भा० अनु० १०४।८०)। **निर्बन्धो हठः, आग्रहः।**
- 'स विदित्वाऽथ भार्यायास्तं निर्बन्धं विकर्मणि' (भा० पु० ३।१४।३०)। **निर्वन्धो हठेन प्रवृत्तिरासक्तिः। पदज्ञैर्नातिनिर्बन्धः कर्तव्यो मुनिभाषिते। अनुस्मरणतात्पर्यान्नाद्रियन्ते हि लक्षणम्॥ उक्तोऽर्थः।**
- 'जातो वै वरनिर्बन्धः कृष्णेन सह तस्य वै' (भा० सभा० १९।२२)। **वैरनिर्बन्धः=सन्ततं वैरम्।**
- 'निर्बन्धसंजातरुषा' (गुरुणा)। (रघु० ५।२१)। **निबन्धेन प्रार्थनातिशयेन, प्रार्थनायाः पुनः पुनः करणेन।**
- 'निर्बन्धपृष्टः स जगाद सर्वम्' (रघु० १४।३२)। **निर्बन्धेन=आग्रहेण।**
- 'वयमभ्युद्धृताः कृच्छ्रान्निर्बन्धादार्ययाऽनया' (मालती० १०।१९)। **निर्बन्धो महानभियोगो यत्नः।**
- 'ततस्तत्तनयाश्वखुरगतिनिर्बन्धेन' (वि० पु० ४।४।१८)। **निर्बन्धेन=अश्वखुरचिह्नानुसरणेन।**
- 'गुरोश्चालीकनिर्बन्धः' (मनु० ११।५५)। **गुरोश्चानृतेन योजनम्। अनृताभिशंसनमित्यर्थः।**
- 'पुंसामित्यभिदां भिदां च न वयं निर्बध्य निश्चिन्महे' (आप० ध० १।२२।२ उज्ज्वलायाम्)। **निर्बध्य=अभिनिविश्य।**
- 'मम रोगावस्थां प्रष्टुमागतः परिजनो मां निर्बध्य निवेदयति' (अवि० ५)।
- 'निर्बन्धिनः किंचन नास्त्यसाध्यम्' (बुद्ध० १३।६०)। **निर्बन्धोऽस्त्यस्येति निर्बन्धी आग्रही, तस्य।**
- 'न तु ब्रूहीति निर्बध्नामि' (रा० १।१५) **इत्यत्र भूषणे गोविन्दराजः। ममाभिनिवेशो न, त्वयाऽवश्यं वक्तव्यमित्यत्र मे हठो न।**
- 'वारितायां च नाहमत्र निर्बन्धनीया' (का० सू० ४।१।२६)। **निर्बन्धनीया रोद्धव्या।**
- 'प्रह्वेष्वनिर्बन्धरुषो हि सन्तः' (रघु० १६।८०)। **अस्थिरक्रोधा इत्यर्थः। निर्बन्धो हठो भवति, तेनात्र पदार्थानुवृत्तिर्लक्ष्यते।**
- 'न निर्बद्धा उपसर्गा अर्थान्निराहुः।' **निः पृथगर्थे। बन्धिः प्रयोगेर्थे इति स्कन्दस्वामी।**

## ब्रू
### निर्ब्रू
- ब्रू (ब्रूञ् व्यक्तायां वाचि)।
- 'नेदविद्वान्निर्ब्रुवाणि' (शां० ब्रा० २१।१)। **व्यक्तं पृथक्त्वेन वा ब्रवाणि। नेदित्याशङ्कायां निषेधवचनः।**
- 'क्रमेत सर्वाणि पदानि निर्ब्रुवन्' (ऋ० प्राति० ११।३२)। **विगृहीतानि पठन्नित्यर्थः।**

## भज्
### निर्भज्
- भज् (भज सेवायाम्)।
- 'मा नो निर्भाग् वसुनः सादनस्पृशः' (ऋ० ९।७२।८)। **माऽस्मान्निर्भाक्षीः, निर्भागान्मा स्म करोर् वसुनो राय इत्याह।**
- 'नाभानेदिष्टं मानवं ब्रह्मचर्यं वसन्तं भ्रातरो निरभजन्त्सोऽब्रवीदेत्य किं मह्यमभाक्तेति' (ऐ० ब्रा० ५।१४)। **निरभजन्=दाये भागरहितमकुर्वन्।**
- 'प्रजापतिर्वै रुद्रं यज्ञान्निरभजत्' (गो० ब्रा० उ० १।२)। **उक्तोऽर्थः।**
- 'निर्द्विषन्तं दिवो निः पृथिव्या निरन्तरिक्षाद् भजाम' (अथर्व० १६।७।६)। **इह निरित्यावृत्तो भूयसेऽर्थाय। अर्थे त्वविशेषः।**
- 'पृथिव्यास्तं निर्भजामो योस्मान्द्वेष्टि यं वयं द्विष्मः' (अथर्व० १०।५।२५)।
- 'तुषैर्वै फलीकरणैर्देवा हविर्यज्ञेभ्यो रक्षांसि निरभजन्' (ऐ० ब्रा ६।७)। **फलीकरणांस्तुषान्दत्त्वा रक्षांसि हविर्यज्ञभ्योऽवञ्चयन्तेत्याह।**
- 'सर्वस्मात्सपत्नान्निर्भजति' (श० ब्रा० १।५।४।१६)। **उक्तोऽर्थः।**
- 'निष्टं भज यो अमित्रो अस्य' (अथर्व० ४।२२।२)। **निष्टं निस्तम्। तं निर्भज=ग्रामादिभ्यो निर्भक्तं कुर्वित्यर्थः।**
- 'यदैव तं स्वेन भागधेयेन निर्भजन्त्यथैव स निर्भक्तो भवति' (श० ब्रा० ११।७।४।२)। **अत्र तृतीयाश्रुतेरर्थान्तरप्रत्ययः। भागधेयेन निर्भजन्ति=भागवन्तं कुर्वन्ति।**
- 'यज्ञपतिमृषय एनसाहुर्निर्भक्तम्' (अथर्व० २।३५।२)। **निर्भक्तं निर्भागं दौर्गत्ययुक्तम्। एनसेति इत्थम्भूतलक्षणे तृतीया।**
- 'कूटाक्षदेविनः पापान्निर्भजेद् द्यूतमण्डलात्' (नारदीयमनु०)। **निर्भजेत्=निर्वासयेत्। निर्भक्तमौषधं बहूपकरोति। किञ्चिदन्यदशनमनशित्वा सेवितं निर्भक्तमुच्यते।**
- 'स निर्भाज्यः स्वकादंशात् किंचिद् दत्त्वोपजीवनम्' (मनु० ९।२०७)। **निर्भाज्यः=निर्भागो भागरहितः सम्पाद्यः।**
- 'रूपेणैवैनं पशुभ्यो निर्भजति' (तै० सं० ६।३।११)। **निर्भजति निरस्यति।**
- 'अन्तरिक्षात्तं निर्भजामो यो स्मान् द्वेष्टि' (अथर्व० १०।५।२६)। **उक्तोऽर्थः।**
- 'अस्यै पृथिव्या अस्मादन्नाद्यान्निर्भजामि निर्भक्तः स यं द्विष्मः' (तै० सं० १।६।६।१)। **निर्भजामि निर्वासयामि निःसारयामि।**
- 'ततो निर्भक्तो यो स्मान्द्वेष्टि यं च वयं द्विष्मः' (वा० सं० २।२५)। **निर्भक्तो निर्गतभागः।**

## भञ्ज्
### निर्भञ्ज्
- भञ्ज् (भञ्जो आमर्दने)।
- 'एवा तान्त्सर्वान्निर्भङ्ग्धि' (अथर्व० ३।६।३)। **आमृदानेत्यर्थः।**
- 'यंसग्रहणादभिप्रयतः सम्प्रदानसंज्ञा निर्भज्यते' (पा० १।४।३२ सूत्रभाष्ये)। **निर्भज्यते=निराक्रियते।**
- 'असावत्यन्तनिर्भग्नस्तव पुत्रो भविष्यति। अनाथवत् सुखेभ्यश्च राजवंशाच्च वत्सले' (रा० २।८।५५)॥ **निर्भग्नः प्रच्यावितः, हीन इत्यर्थः।**

## भर्त्स्
### निर्भर्त्स्
- भर्त्स् (भर्त्स तर्ज भर्त्सने)।
- 'अशोकनिर्भर्त्सितकर्णिकारम्' (कु० ३।५३)। **औपचारिकः प्रयोगः। अशोकनिर्भत्सितः=अशोकनिर्जितः, अशोकेन पश्चात्कृतः। अतिशयित इत्यर्थः।**
- 'उपवनं निरभर्त्सयत प्रियान् वियुवतीर्युवतीः शिशिरानिलः' (शिशु० ६।६२)।

## भा
### निर्भा
- भा (भा दीप्तौ)।
- 'ताभ्यां धर्मो हि निर्बभौ' (मनु० २।१०)। **निःशेषेण प्रकाशतां गत इत्यर्थः।**

## भिद्
### निर्भिद्
- भिद् (भिदिर् विदारणे)।
- 'अथैनं छिन्नधन्वानं… निर्बिभेद रणे राजा' (भा० भीष्म० ८४।१५)। **गर्हितं विव्याध।**
- 'यथाऽश्वत्थ निरभिनोन्तर्महत्यर्णवे' (अथर्व० ३।६।३)। **निर्भिद्योत्पन्नोसीत्याह। अकर्मकोऽत्र भिदिरविवक्षितकर्मा।**
- 'तस्याभितप्तस्य मुखं निरभिद्यत' (ऐ० आ० २।४।१)। **व्यदीर्यतेत्यर्थः। संवृतं विवृतमभूत्।**
- 'पृथिव्याश्चापि निर्भेदो दृष्ट एव सनातनः' (रा० १।४०।४)। **निर्भेदः संहारः।**
- 'विष्णुर्मधुनिहन्ता च चकार मधुवाहिनीम्। नदीं प्रस्रवनिर्भेदाम्' (हरि० १२०।१७)। **निर्भेदो निर्दरः।**
- 'निर्भेदादृतेपि मालविकायामयमुपन्यासः शङ्कयति' (माल० ४)। **निर्भेदो विस्पष्टं कीर्तनम्।**

## भुज्
### निर्भुज्
- भुज् (भुजो कौटिल्ये)।
- 'तथौष्ठौ निर्भुजत्यपि' (याज्ञ० २।१४)। **निर्भुजति=वक्रयति।**
- 'एकी कृतस्त्वचि निषिक्त इवावपीड्य निर्भुग्नपीनकुचकुड्मलयाऽनया मे' (मालती० ६।१२)। **निर्भुग्ने वक्रीकृते कुचकुङ्मले यस्यास्तया।**
- 'प्रायो निर्भुज्यते शार्ङ्गम्' (सुश्रुत० १।२६।१२)। **निर्भुज्यते वक्री क्रियते।**
- 'भुजोऽनवने। अनवनकौटिल्ययोरिति वक्तव्यम्। इहापि यथा स्यात्--निर्भुजति जानुशिरसी।' (पा० १।३।६६ सूत्रे भाष्ये)।

## भू
### निर्भू
- भू (भू सत्तायाम्)।
- 'प्रेमन्धः ख्यन्निःश्रोणोभूत्' (ऋ० ८।६८।२)। **अन्धः पश्यति खञ्जश्च गच्छतीत्याह।**
- 'व्यन्धो अख्यदहिमाददानो निर्भूदुखच्छित् समरन्त पर्व' (ऋ० ४।१९।९)। **उक्तोऽर्थः।**

## मन्त्र्
### निर्मन्त्र्
- मन्त्र् (मत्रि गुप्तपरिभाषणे)।
- 'सर्वं शीर्षण्यं ते रोगं बहिर्निर्मन्त्रयामहे' (अथर्व० ९।१२।१)। **मन्त्रैर्दूरी कुर्म इत्याह।**

## मन्थ्
### निर्मन्थ्
- मन्थ् (मन्थ विलोडने)।
- 'त्वामग्ने पुष्करादध्यथर्वा निरमन्थत' (तै० सं० ३।५।११।३४)। **मन्थनेन ततो निष्कृष्यालभत।**

## मस्ज्
### निर्मस्ज्
- मस्ज् (टुमस्जो शुद्धौ)।
- 'आनाभि निरमज्जंश्च रथचक्राणि शोणिते' (भा० द्रोण० १४६।८९)। **भृशं न्यमज्जन्।**
- 'स पीडितो गिरिस्तेन निर्ममज्ज समन्ततः' (हरि० २।४२।८२)। **जलोद्गमोऽस्याभूदित्यर्थः प्रतिभाति।**

## मा
### निर्मा
- मा (मा माने, माङ् माने)।
- 'निरिमां मात्रां मिमीमहे' (अथर्व० १८।२।४२)। **निर्मिमीमहे=साधु मिमीमहे। निरित्युपसर्गो निर्गतदोषतां निर्दुष्टतां मानस्य द्योतयति। माऽन्तरिक्षम्।**
- 'निर्मीयन्तेऽस्मिन्भूतानि' (नि० २।८।१)। **इयत्तया परिच्छिद्यन्ते इत्यर्थः।**
- 'एतौ युद्धविदौ रङ्गे कालनिर्माणयोधिनौ' (हरि० २।२२।८८)। **कालनिर्माणेन कालं विमाय नियतकालमित्यर्थः। नित्ययोधिनाविति वा। यतश्चाध्वकालनिर्माणम् इति वार्त्तिकेप्ययमेवार्थः, अन्यत्र निर्पूर्वोऽयं धातुः प्रायेणोत्पादने रचनायां प्रकल्पनायां वा वर्तते तथा च प्रयोगाः प्रथन्ते--निर्ममे निर्ममोऽर्थेषु मधुरां मधुराकृतिः' (रघु० १५।२८)। निर्ममे निर्मितवान् निवेशयामास।**
- 'यस्मादेषां सुरेन्द्राणां मात्राभ्यो निर्मितो नृपः' (मनु० ७।५)। **निर्मितः कृतः।**
- 'निर्मातुं प्रभवेन्मनोहरमिदं रूपं पुराणो मुनिः' (विक्रम० १।९)। **निर्मातुम्=रचयितुम्, कल्पयितुम्।**
- 'त्रैलोक्यनिर्माणकरं जनित्रम्' (भा० उ० ७१।७)। **उक्तोऽर्थः।**
- 'निर्माणमेव हि तदादरलालनीयम्' (मालती० ९।४९)। **निर्माणं संनिवेशः।**

## मुच्
### निर्मुच्
- मुच् (मुच्लृ मोक्षणे)।
- 'नि र्मा मुञ्चामि शपथात्' (आप० श्रौ० ७।६।२१।६)। **निर्मुञ्चामि=निर्मुक्तं करोमि।**
- 'निर्मुच्यमान इव जीर्णतनुर्भुजङ्गः' (मृच्छ० ३।९)। **त्वचा मुच्यमान इत्यर्थः।**
- 'विचरिष्यति कैकेयी निर्मुक्तेव हि पन्नगी' (रा० २।४३।२)। **निर्मुक्ता त्यक्तकञ्चुका। निर्मुक्तो मुक्तकञ्चुक इत्यमरः।**
- 'निर्मुच्यमानभुजगोदरनिर्मलस्य' (स्वप्न० ४।२)। **उक्तोऽर्थः।**
- 'निर्मुक्ताशीविषाभानां सम्पातोऽभूत्सुदारुणः' (भा० द्रोण० ९८।२२)।
- 'सा भीमभुजनिर्मुक्ता निर्मुक्तोरगसंनिभा' (भा० द्रोण० ११४।७२)। **भुजनिर्मुक्ता=बाहुविसृष्टा, दोष्प्रहिता (गदा)।**
- 'आददानश्च नाराचान्निर्मुक्ताशीविषोपमान्' (भा० भीष्म० ४४।१७)।
- 'स्तनोत्तरीयाणि भवन्ति सङ्गान्निर्मोकपट्टाः फणिभिर्विमुक्ताः' (रघु० १६।१७)। **निर्मोकः कञ्चुकोऽहित्वक्, निर्ल्वयनी।**
- 'तृणनिर्मोकवसनाश्चीरवल्कलवाससः' (भा० अनु० १४१।१००)। **मृगनिर्मोको मृगचर्म। निर्मोको मोचने सन्नाहे सर्पकञ्चुके इति मेदिनी।**
- 'निर्मुच्यमाननिर्मोकं भोगं भोगिवधूमिव' (बृ० श्लो० सं० ३।४)। **भोगः फणिकायः। अहेः फणकरणयोर्भोगः।**

## मृज्
### निर्मृज्
- मृज् (मृजू शुद्धौ)।
- 'य आगच्छेत्तं ब्रूयाच्छणशुल्वेन जिह्वां निर्मृजानः शालायाः प्रस्कन्देति' (कौ० सू० २५।२२)। **निर्मृजानः शुन्धन्नित्यर्थः।**
- 'यस्तयोः प्रथमं जातः स कुशैर्मन्त्रसंस्कृतैः। निर्मार्जनीयो नाम्ना हि भविता कुश इत्यसौ' (रा० ७।६६)।
- 'प्रोद्यच्चन्द्रसहस्रांशुनिर्मार्जितशुभाननाम्' (स्कन्दपु० का० ४।७१।??३)। **निर्मार्जितं शोधितम्।**
- 'मालीमस्यं मानसं निर्मृजन्ति' (विश्व० च० १४।१७३)। **निर्मृजन्ति शोधयन्ति, शुन्धन्ति, अवदायन्ति। मालीमस्यं मालिन्यम्। मानसं मानसिकम्।**
- 'गोष्ठं मा निर्मृक्षम्' (तै० सं० १।१।१०)। **मा विनीनशमिति भट्टभास्करः। शोधनं मालिन्यापनयनम्। अत्र लक्षणयाऽपनयनमात्रमाह। अपनयनाद् विनाशश्च नातिदूरे। निर्मृक्षमित्यनिट्पक्षे लुङि सिचि रूपम्। वृद्ध्यभावश्छान्दसः।**

## यत्
### निर्यत्
- यत् (यती प्रयत्ने, यत निकारोपस्कारयोः)।
- 'यमो वैवस्वतस्तस्य निर्यातयति दुष्कृतम्। हृदि स्थितः कर्मसाक्षी क्षेत्रज्ञो यस्य तुष्यति' (भा० आदि० ७४।३१)॥ **निर्यातयति परिहरति।**
- 'ततस्तादृशो भवान्बन्धनाद्राजानमन्तः पुराद्राजदारिकामुभे निर्यातयतु' (प्रतिज्ञा०)। **निर्यातयतु=निष्क्रमयतु।**
- 'असतीं वपुष्टमां चैव निर्यातयत मे गृहात्' (हरि० ३।५।२१)। **उक्तोऽर्थः।**
- 'न्यासभूतमिदं राज्यं तव निर्यातयाम्यहम्' (रा० ४।१०।९)। **प्रत्यर्पयामि।**
- 'निर्यातय हस्तन्यासम्' (विक्रम० ५)। **उक्तोऽर्थः।**
- 'परिचारकं चात्मानं बोधिसत्त्वस्य निर्यातयामास' (अवदा० चुडू० जा०)। **निर्यातयामास समर्पयाञ्चकार।**
- 'निर्यातयत मे सेनां प्रभूतरथकुञ्जराम्। द्रक्ष्यामि वनसंस्थं च धृतराष्ट्रं महीपतिम्' (भा० आश्रम० २२।१९)॥ **निर्यातयत सज्जी कुरुत, उपस्कुरुध्वम्।**
- 'रामलक्ष्मणयोर्वैरं स्वयं निर्यातयामि वै' (रा० ६।६३।४)। **निर्यातयामि=शोधयामि, विगणयामि, (वैरं परकृतमृणमिति गण्यते तद्विगणनीयं भवति समर्थेन)।**
- 'संयुज्यमानानि निशम्य लोके निर्यात्यमानानि च सात्त्विकानि' (भा० शां० ३५४।६)॥ **निर्यात्यमानानि निपीड्यमानानि।**
- 'पुत्रो निर्यातितः क्रोडात्' (हरि० २।३२।१८)। **निरस्त इत्यर्थः।**
- 'चतुर्दश समा वीर वने निर्यातितास्त्वया' (रा० ६।१०४।२६)। **निर्यातिता नीताः क्षपिताः।**
- 'चतुर्दश समाः सौम्य वने निर्यातितास्त्वया' (रा० ६।११९।२१)। **उक्तोऽर्थः।**
- 'प्रेतनिर्यातकश्चैव वर्जनीयाः प्रयत्नतः' (मनु० ३।१६६)। **प्रेतनिर्हारक इत्यर्थः।**
- 'प्रतिप्लवनमेवाथ मधुनिर्यातनं तथा' (रा० १।३।३३)। **मधुनिर्यातनं क्षौद्रहरणम्। मधूनां हरणं तथेति पाठान्तरम्।**
- 'क्षत्रियवधे गोसहस्रमृषभैकादशं राज्ञ उत्सृजेद् वैरनिर्यातनार्थम्' (बौ० ध० १।१०।१९।१)। **वैरस्य पापस्यापयातनार्थम्।**
- 'अपयातनं नाशः। विनिवृत्तेषु मेघेषु निर्यात्य जगतो जलम्' ( )। **समर्प्य, वितीर्य।**
- 'निर्यात्य महिषं तस्य' (कथा० ६२।२२४)। **उक्तोऽर्थः।**
- 'निर्यात्य वैरं सफलं सपुष्पं तस्मै नरेन्द्राधमपूरुषाय' (भा० वन० १७६।१०)। **स एवोदितपूर्वोऽर्थः। फलं राज्यप्राप्तिः। पुष्पं शत्रुवध इति नीलकण्ठः।**
- 'निर्यात्य रथवरं ब्राह्मणाय' (अवदा० जा० ९)।
- 'चरेत्सान्तपनं कृच्छ्रं तन्निर्यात्यात्मशुद्धये' (मनु० ११।१६४)। **तत्=स्तेयं चोरितं धनम्।**
- 'मां चास्मै प्रयतो भूत्वा निर्यातयितुमर्हसि' (रा० ५।२१।२१)। **निर्यातयितुम् प्रत्यर्पयितुम्।**
- 'निर्यातयतु मे कन्यां भवांस्तिष्ठन्तु वाजिनः' (भा० उ० ११७।२०)। **निर्यातयतु प्रत्यर्पयतु।**
- 'न्यस्ता बहूनि वर्षाणि तेन निर्यातिता च ह' (रा० उत्तर० ३०।२७)। **उक्तोऽर्थः।**
- 'मम निर्यातनं प्रति। अनुनीतः प्रयत्नेन' (रा० ५।३६।९)॥ **निर्यातनं प्रतिदानम्।**

## या
### निर्या
- या (या प्रापणे)।
- 'अज्ञाता चैव निर्याति न चायाति पिपीलिका' (शि० भा० २७।११)। **प्रकाशं निर्गच्छति न प्रच्छन्नम्।**
- 'अद्य निर्यास्यति हि रावणः' (रा० ६।९१।१६)। प्रैष्यति, मरिष्यति।
- 'सेनां निर्यापयामास धृष्टद्युम्नः पुरोगमाम्' (भा० उ० १६४।१)। **निर्यापयामास=प्रेषयामास।**
- 'तेजसा मणिना हीनं शिबिरान्निरयापयत्' (भा० पु० १।७।५६)। **निरयापयत्=बहिरकरोत्।**
- 'यदि कालेन निर्याणं सुखं दुःखं भवाभवौ। भिषजो भैषजं (=भैषज्यम्) कर्तुं कस्मादिच्छन्ति रोगिणः' (भा० शां० १३९।५५)॥ **निर्याणं मृत्युः।**
- 'अत्र निर्याणकालेऽपि तमः सम्प्राप्यते महत्' (भा० उ० १०९।२०)। **निर्याणकाले मृत्युकाले।**
- 'निर्याणं धृतराष्ट्रस्य (श्रुत्वा) शोकः समभवन्महान्' (भा० आश्रम० ३७।४०)। **उक्तोऽर्थोऽसकृत्।**
- 'आपदर्थं च निर्यातं धनं त्विह विवर्धयेत्' (भा० शां० ८७।२३)। **निर्यातं रक्षितमिति शार्मण्य सं० कोषः। दत्तमिति तु नील०।**
- 'निर्यापितो महोत्सवः' (भा० पु० ४।३।८)। **निर्यापितः प्रारब्धः। अपाङ्गदेशो निर्याणम् इत्यमरः। गजस्यापाङ्गदेशो निर्याणमुच्यत इत्यर्थः।**
- 'प्रत्यन्यदन्तिनिशिताङ्कुशदूरभिन्ननिर्याणनिर्यदसृजं चलितं (महेभं) निषादी' (शिशु० ५।४१)। **पशुपादबन्धनरज्जुरपि निर्याणमुच्यते।**
- 'निर्याणहस्तस्य पुरो दुधुक्षतः' (शिशु० १२।४०) **इत्यत्र यथा।**

## याच्
### निर्याच्
- याच् (टुयाचृ याच्ञायाम्)।
- 'मृत्योरहं ब्रह्मचारी यदस्मि निर्याचन्' (अथर्व० ६।१३३।३)। **निर्याचन् निःशेषेण याचे।**
- 'निर्याचन् भूतात् पुरुषं यमाय एष ते रुद्र भागो यं निरयाचथाः' (तै० सं० ३।१।९।४, ५।१।२।४)। **उक्तोऽर्थः।**
- 'रुद्रादेव पशून्निर्याच्यात्मने कर्म कुरुते' (तै० सं० ५।१।२।८) **निर्याच्य याच्ञा प्राप्य।**

## यु
### निर्यु
- यु (यु मिश्रणामिश्रणयोः)।
- 'निर्युवाणो अशस्तीः' (ऋ० ४।४८।२)। **निर्युवाणः पृथक् कुर्वाणः=अपाकुर्वन्।**
- 'निर्युवाणो अशस्तीर्निर्युत्वाँ इन्द्रसारथिः' (ऋ० ४।४८।२)। **अपनयन्नित्यर्थः।**

## युज्
### निर्युज्
- युज् (युजिर् योगे)।
- 'निर्योगाद् भूषणान्माल्यात् सर्वेभ्योऽर्धं प्रदाय मे' (प्रतिमा० १।२६)।
- 'चिरमुपनतकार्यं चापि निर्युक्तमन्त्रम्' (प्रतिज्ञा० ४।१३)। **फुल्लं कुरबकं पश्य निर्युक्तालक्तकप्रभम्। यो नखप्रभया स्त्रीणां निर्भर्त्सित इवानतः॥**
- 'हन्त निर्युक्तमित्युक्त्वा रामः कवचमाविशत्' (रा० ३।२४।१६)। **निर्युक्तं निर्व्यूढम्। निश्चयेनोपायश्चिन्तित इत्याह।**
- 'शिरसः स्थाननिर्युक्ता… (हरि० २।४१॥४५)। **निर्युक्ता निश्चयेन योजितेत्यर्थः। निर्मुक्तेति पाठान्तरम्।**
- 'त्वमस्मिन्कार्यनिर्योगे प्रमाणं हरिसत्तम' (रा० ५।३९।४)। **निर्योगो निर्वाहः।**

## राज्
### नीराज्
- राज् (राजृ दीप्तौ)।
- 'अस्पृष्टचरणं ह्यस्य चूडामणिमरीचिभिः। नीराजयन्ति भूपालाः पादपीठान्तभूतलम्' (प्र० च० २।८)॥ **नीराजयन्ति=भासयन्ति=दीपयन्ति।**
- 'परलोकविजयाय नीराज्यमानमिव ज्वरज्वलनेन' (हर्ष० ५)। **उक्तोऽर्थः।**
- '…कनककिरीटरश्मयः। क्षमापतीन् इति निरराजयन्निव' (शिशु० १७।१६)। **नीराजयन्ति स्मेत्यर्थः।**

## री
### निर्री
- री (री गतिरेषणयोः)।
- 'निश्चर्मणो गामरिणीत धीतिभिः' (ऋ० १।१६१।७)। **चर्मणो निरिणीत=पृथक् कुर्यात्, विश्लेषयेदित्यर्थः। गां निस्त्वचं कुर्वीतेत्याह।**

## रुच्
### निर्रुच्
- रुच् (रुच दीप्तावभिप्रीतौ च)।
- 'निरग्नयो रुरुचुर्निरु सूर्यः' (ऋ० ८।३।२०)। **नीरुरुचुः सुतरां प्रदीप्य पराणुनुदुः (अहिम्)। सोपसर्गको रुचिरिह सकर्मकः।**

## लिख्
### निर्लिख्
- लिख् (लिख अक्षरविन्यासे)।
- 'निर्लिखितं दारुमयम्' (आप० ध० १।५।१७।१२)। **निर्लिखितं तष्टं सत् प्रयतम्।**
- 'निर्लिखेदनुसुखं जिह्वां जिह्वानिर्लेखनेन च' (वाग्भटः)।

## लिह्
### निर्लिह्
- लिह् (लिह आस्वादने)।
- 'द्विः स्रुचं निर्लिह्य' (आप० श्रौ० ६।३।१२।२)। **निर्लिह्य=अभिलिह्य।**

## लुठ्
### निर्लुठ्
- लुठ् (लुठ स्तेये)।
- 'परकाव्येन कवयः परद्रव्येण चेश्वराः। निर्लोठितेन स्वकृतिं पुष्णन्त्यद्यतने क्षणे।' **निर्लोठितेन=चोरितेन=स्तेयलब्धेन, लोप्त्रेण।**
- 'यथा गर्भो निर्लुठितः' (पा० १।३।१ सूत्रे भाष्ये)। **निर्लुठितो निर्गतः।**

## लुड्
### निर्लुड्
- लुड् (लुड विलोडने)।
- 'अनिर्लोडितकार्यः' (शिशु० २।२७)। **अनवगाढकृत्यः। अपरीक्षितकार्यः।**

## लू
### निर्लू
- लू (लूञ् छेदने)।
- 'कुलिशनिर्लूनपक्षभ्रष्ट इवाचलः' (कथा० ६८।२२)।
- 'एकैकमल्लनिर्लूनकन्धराः' (कथा० ४८।६०)।
- 'प्रहस्तश्चासिनिर्लूनचर्माणं करणक्रमात्।' (कथा० ५०।२८)। **सर्वत्र निरिति पार्थक्यमाह।**

## वच्
### निर्वच्
- वच् (वच परिभाषणे)।
- 'स्वर्ग्यो धर्मो ह्येषां निरुच्यते' (भा० शां० ८।३२)। **उत्कृष्टत्वेन कीर्त्यत इत्यर्थः।**
- 'शल्यान्निरवोचमहं विषम्' (अथर्व० ४।६।४)। **निर्गतं ब्रवीमीति सायणः। वचसा निर्गमयामीत्यन्ये।**
- 'निरुक्तमेनः कनीयो भवति' (श० ब्रा० २।५।२२०)। **निरुक्तं प्रतिपन्नमित्यर्थः।**
- 'अनिरुक्तः प्रजापतिः' (श० ब्रा० १४।२।२।२१)। **अनिरुक्तो वचसाऽनिरूपितः, अकृतलक्षण इत्यर्थः। अत एव कः प्रजापतेरभिख्या भवति, सर्वस्य प्रष्टव्यत्वात्।**
- 'अक्षौहिणी तु पर्यायैर्निरुक्ता च वरूथिनी' (भा० उ० १५६।२५)। **निरुक्ता=व्याख्याता=स्पष्टीकृता।**
- 'एनं प्राप्य दुरात्मानं क्षयं क्षत्रं गमिष्यति तदिदं वचनं तेषां निरुक्तं वै जनार्दन। क्षयं याता हि राजानः…' (भा० शल्य० २४।४४-४५)। **निरुक्तं विस्पष्टम्। अवितथमित्यर्थः। तेषां सिद्धानाम्।**
- 'पात्रं त्वत्र निरुक्तं वै कविभिः पात्रवित्तमैः' (भा० पु० ७।१४।३४)। **विस्पष्टमुक्तम् लक्षणेनोक्तम्।**
- 'वेदांश्च वेद्यं तु विधिं च कृत्स्नमथो निरुक्तं परमार्थतां च' (भा० शां० २४५।३०)।
- 'स एष आत्मा हृदि तस्यैतदेव निरुक्तं हृदयमिति' (छां० उ० ८।३।३)।
- 'षडाश्रयणाच्छरीरम् इति शरीरनिर्वचनेन पूर्वोक्तोत्पत्तिक्रम एव दृढीकृतः' (मनु० १।१७ इत्यत्र कुल्लूकः)। **निर्वचनं निरुक्तिर्व्युत्पत्तिः।**
- 'गुणतः शब्दनिष्पत्तिर्निर्वचनम्' (कौ० अ० १५।१।१८०)।
- 'नामनिर्वचनं तस्य श्लोकमेनं सुरा जगुः' (भा० पु० ९।२०।३७)।
- 'निर्वचनमाशिषाम्' (शां० श्रौ० ६।१।३७)। **निर्वचनमाशंसनप्रकारः।**
- 'प्रनष्टं शान्तनोर्वंशं समीक्ष्य पुनरुद्धृतम्। ततो निर्वचनं लोके सर्वराष्ट्रेष्ववर्तत' (भा० आदि० १०९।२३)॥ **निर्वचनं प्रशस्तिः।**
- 'ततो निर्वचनं लोके सर्वराष्ट्रेष्ववर्तत। वीरसूनां काशिसुते देशानां कुरुजाङ्गलम्' (भा० १।४३५९)॥ **निर्वचनं लोकवादः प्रवादः, आभाणकः।**
- 'न निर्मन्युः क्षत्रियोस्ति लोके निर्वचनं स्मृतम्' (भा० वन० २७।३७)। **उक्तोऽर्थः।**
- 'श्वदृतौ क्षीरमासक्त ब्रह्म वा वृषले यथा। इति लोके निर्वचनं पुरश्चरति भारत' (भा० वन० ३३।८२)॥ **उक्तपूर्व एवार्थः।**
- 'येषां तटाकानि महोदकानि वाप्यश्च कूपाश्च प्रतिश्रयाश्च। अन्नस्य दानं मधुरा च वाणी यमस्य तेऽनिर्वचना भवन्ति॥' **यमवार्तामपि न शृण्वन्तीत्यर्थः।**
- 'माल्येन तां निर्वचनं जघान' (कु० ७।१९)॥ **निर्वचनं शब्दोक्तिमन्तरेण, निश्शब्दम्, तूष्णीम्, निभृतम् इत्यर्थः।**

## वच्
### निर्वच्
- वच् (ब्रूञ् आदेशः)।
- 'निश्चितं वचनं निर्वचनम्' (सुश्रुत० उत्तर० ६५।३२)। **निगदव्याख्यातम्।**

## वद्
### निर्वद्
- वद् (वद व्यक्तायां वाचि)।
- 'वाचं विषस्य दूषणीं तामितो निरवादिषम्' (अथर्व० ४।६।२)। **निरवादिषम्=ताल्वोष्ठपुटव्यापारेरण निर्गमय्य उच्चारयामीति सायणः।**
- 'आयुर्मा निर्वादिष्टम्' (वा० सं० ५।१७)। **निकृष्टं पशुधनादिरहितं मा उच्चारयतम् इति भाष्ये। वचसा मा हार्ष्टं मा निराकार्ष्टमित्यर्थस्तु शब्दशक्त्या सुलभतरो रोचते नः।**
- 'निर्वादैर्निर्वदेदेनम्' (भा० उ० १३५।३)। **निन्दावचनैरपभाषेतावमन्येतेत्यर्थः।**
- 'यो निर्वदेत्संमोहाद् ब्राह्मणं वेदपारगम्।' (भा० शां० ३२७।५०)। **निर्वदेत्=निन्देत्।**
- 'न निर्वदति राजानं लभते सम्पदं पुनः' (भा० वि० ४।४०)। **उक्तोऽर्थः। अवर्णाक्षेपनिर्वादपरीवादापवादवत् इत्यमरः।**
- 'किमात्मनिर्वादकथामुपेक्षे जायामदोषामुत
सन्त्यजामि' (रघु० १४।६४)। **निर्वादकथा निन्दावचनम्।**
- 'नात्यर्थं निर्वदेत्' (का० सू० ४।१।१९)। **निषेधवचनं साग्रहं न वदेत् इत्यर्थः।**
- 'न च निर्वदति' (का० सू० ५।४।२९)। **निर्वदति निश्चयेन वदति।**

## वप्
### निर्वप्
- वप् (डुवप बीजसन्ताने)।
- 'निर्गा ऊपे यवमिव स्थिविभ्यः' (ऋ० १०।६८।३)। **निरूपे=निरुप्तवान्=निवेदितवान्=अर्पितवान्।**
- 'आग्नावैष्णवं पुरोडाशं निर्वपन्ति' (ऐ० ब्रा० १।१)। **उक्तोऽर्थः।**
- 'न निर्वपति पञ्चानामुच्छ्वसन्न स जीवति' (मनु० ३।७२)। **न निर्वपति=न ददाति। श्रोत्रियायाभ्यागताय महोक्षं वा महाजं वा निर्वपेत् (अज्ञातमूलं सूत्रकारवचनम्)।**
 - 'यस्तु सूक्तं भजते यस्मै हविर्निरुप्यतेऽयमेव सोग्निः' (नि० ७।१८)। **निरुप्यत इति निः पूर्वस्य वपतेः कर्मणि लटि रूपम्।**
- 'न च तत्स्वयमश्नीयाद् विधिवद्यन्न निर्वपेत्' (भा० अनु० १११।८५)। **इत्यत्रैतत्संवादि वचः श्रूयते। सर्वासूदाहृतिषु समानो धातोरर्थः।**
- 'यमायाकम्पनं तेन निरुवाप महापशुम्' (भट्टि० १४।८६)। **तेन कालेनाकम्पनं नाम राक्षसं महापशुरूपं बलिं हृतवानित्यर्थः।**
- 'नाहमभागो निर्वप्स्यामि' (तै० ब्रा० ३।३।८।५)। **यावदहमभागस्तिष्ठामि तावद् देवतादिभ्यो हविरादीनि न निवेदयिष्यामीत्यर्थः।**
- 'अपसव्येन हस्तेन निर्वपेदुदकं भुवि' (मनु० ३।२१४)। **आसिञ्चेत्, निक्षिपेत्।**
- 'पितुश्चकार तेजस्वी निर्वापम् भ्रातृभिः सह' (रा० २।१०३।२८)। **निर्वापं निवापम्। पितृदानं निवापः स्यादित्यमरः।**
- 'नीलवैदूर्यवर्णांश्च मृदून्यवससंचयान् निर्वापार्थं पशूनां ते ददृशुस्तत्र सर्वशः' (रा० १।९१।७९)॥ **निर्वापाय जग्ध्यर्थं पुरतो विक्षेपाय।**

## वम्
### निर्वम्
- वम् (डुवम उद्गिरणे)।
- 'शोणितं निर्वमन्ति स्म' (भा० द्रोण० ९३।३८)। **निरतिशये। अतिशयितं रुधिरं वमन्ति स्मेत्यर्थः।**
- 'सा तन्निरवमच्छुकं नासिकायां विवस्वतः' (हरि० १।९।५४)।

## वर्ण्
### निर्वर्ण्
- वर्ण् (वर्ण वर्णक्रियाविस्तारगुणवचनेषु)।
- 'निर्वर्णनं तु दर्शनालोकनेक्षणम् इत्यमरे निर्वर्णनं निध्यानादिभिरभिन्नार्थम्।'
- 'अनिर्वर्णनीयं परकलत्रम्' (शा० ५)। **न निध्यातव्यमित्याह।**
- 'तस्माद् यदद्य स्तोत्रेण गुणनिर्वर्णन त्विमौ' (वि० पु० १।११।४८)। **इह निर्वर्णनं विस्तरशो वर्णनेऽर्थे प्रयुक्तम्।**

## वस्
### निर्वस्
- वस् (वस निवासे)।
- 'कृच्छ्रं वने वासमिमं निरुष्य' (भा० वन० २५।१८)। **निःशेषेणोषित्वा।**
- 'तस्मिन्गुरौ गुरुवासं निरुष्य' (भा० १४।७)। **उक्तोऽर्थः।**
- 'निर्वासिताप्यतस्त्वयाहं तपस्विसामान्यमवेक्षणीया' (रघु० १४।६७)। **निर्वासिता निष्कासिता।**
- 'अनिर्वृत्ते तु निर्वासे' (भा० वि० ४७।५)। **असमाप्ते निर्वासकाले इत्यर्थः।**

## वह्
### निर्वह्
- वह् (वह प्रापणे)।
- 'निष्टौग्र्यमूहथुरद्भ्यस्परि' (ऋ० १०।३९।४)। **तौग्र्यमद्भ्यो निरूहथुरुज्जह्रथुः=उद्धृतवन्तौ।**
- 'युवं भुज्युमर्णसो निः समुद्राद् विभिरूहथुः' (ऋ० १।११७।१४)। **उक्तोऽर्थः।**
- 'ओध इमाः सर्वाः प्रजा निर्वोढा' (श० ब्रा० १।८।१।२)। **निर्वोढा=प्रवाहयिष्यति=आप्लावयिष्यति।**
- 'आपो रिप्रं निर्वहत' (आप० श्रौ० ७।४।५)।
- 'चर्यां विना योगोपि न निर्वहति' (सर्व० सं०)। **न निर्वहति न सिध्यति।**
- 'तत्कर्म निर्वहेच्च नः' (कथा० ३२।३२)। **उक्तोऽर्थः।**
- 'गृहस्थाश्रयेण सर्वाश्रमिणो निर्वहन्ति' (मनु० ३।७७ इत्यत्र कुल्लूकवचनम्)। **निर्वहन्ति योगक्षेमिणो भवन्तीत्यर्थः।**
- 'स वो निर्वक्षद् दुरितादवद्यात्' (अथर्व० १२।२।४८)। **निर्वहेद् निर्गमयेदित्यर्थः। लेटि सिपि रूपम्।**
- 'तं निर्वहत परि ग्रामादितः' (अथर्व० १८।२।२७)। **निष्क्रमयतेत्यर्थः।**
- 'यदा तु निर्वाहयति स्म ते प्रियं तदा हि मूकस्तुरगाधमोऽभवत्' (बुद्ध० ८।४०)। **निरक्रमयदित्यर्थः।**
- 'भीमः कृष्णभुजावलम्बितगतिर्निर्वाह्यते पाण्डवैः' (ऊरु० १।२५)। **निर्वाह्यते समराङ्गनाद् बहिर्नीयते।**
- 'यथा प्रियसखी बन्धुजनशोच्या न भवति तथा निर्वाहय' (शा० ३)। **तथा संविधेहि, तथोपायान्कुरु।**
- 'निर्वाहः प्रतिपन्नवस्तुषु सतामेतद्धि गोत्रव्रतम्' (मुद्रा० २।१८)। **निर्वाहः प्रतिपालनम् निर्वर्तनम्, निर्व्यूढिः।**
- 'इत्यभ्रातृकाया अनिर्वाह औपमिकः' (नि० ३।४)। **अनिर्वाहः=अविवाहः।**
- 'स्रुचः शराववत्खातं सनिर्वाहं षडङ्गुलम्' (कर्मप्रदीपे)। **सनिर्वाहम्=घृतनिर्गममार्गसंहितम्।**
- 'गार्हपत्यादुष्णं भस्म निरुह्य' (श० ब्रा० १२।४।२।२)। **निरुह्य=अपोद्धृत्य=निष्कास्य।**
- 'निगडितनयनं निलिम्पपङ्के निरवहतां निपुणं नियुद्धशिल्पम्' (चम्पू भा० २।५१)। **निरवहतां न्यरूपयतां कर्मणा समपादयताम्।**
- 'अन्योऽन्यं सहसा दृप्ता निर्वहन्ति क्षिपन्ति च' (रा० ६।४।२८)। **अन्योन्यं निर्वहन्ति विनोदार्थमेकमेके वहन्ति।**
- 'समुद्रादेव सर्वे मनोरथा निर्वहन्ति' (समुद्रमथने १)। **निर्वहन्ति सिध्यन्ति सम्पद्यन्ते।**
- 'निष्टमूहथुः सुयुजा रथेन' (ऋ० १।११७।१५)। **निरूहथुः=उज्जह्रथुः=उद्धृतवन्तौ। निष्टम्=निस्तम्।**
- 'अंहतिश्चांहश्चाहुंश्च हन्तेर्निरूढोपधाद् विपरीतात्' (नि० ४।२५।४)। **इह निर्वहतिर्निष्कर्षणे वर्तते।**
- 'येनासि तत्र जतुवेश्मनि दीप्यमाने निर्वाहिता सह सुतैर्भुजयोर्बलेन' (वेणी० ६।२३)॥ **निर्वाहिता भुजाभ्यामुत्थाप्य बहिर्नीता।**
- 'यान्ति निर्वहणमस्य संसृतिक्लेशनाटकविडम्बनाविधेः' (शिशु० १४।६३)। **निर्वहणं समाप्तिः।**
- 'दुष्टे निर्वहणं भविष्यति कथं मानस्य तस्मिञ्जने' (सा० द० ३।१९८ इत्यत्रोदाहरणम्)। **निर्वहणं निर्वाहः, अवलम्बनं धारणं श्रयणम्।**
- 'ओघ इमाः प्रजा निर्वोढा' (श० ब्रा० १।८।१।२)। **निर्वोढा=आप्लावयिता।**

## वा
### निर्वा
- वा (वा गतिगन्धनयोः)।
- 'निर्ववुः शतशश्चैव वृष्टिवाताः सविद्युतः' (रा० ४।२९।११)। **निर्ववुः=निरतिशयं ववुः, वान्ति स्म।**
- 'त्वयि दृष्ट एव तस्या निर्वाति मनो मनोभवज्वलितम्' (सुभाषितम्)। **निर्वाति शाम्यति, शैत्यं भजते।**
- 'वपुर्जलार्द्रापवनैर्न निर्ववौ' (शिशु० १।६५)। **उक्तोऽर्थः।**
- 'गृहा न निर्वान्ति मया प्रदीपितातथैव तावद् हृदयानि मन्त्रिणाम्' (प्रतिज्ञा० ४।२२)।** न शाम्यन्तीत्याह।**
- 'इति सर्वं समुन्नद्धं न निर्वाति कथं चन' (भा० शल्य० ५।२१)।
- 'सखि अन्यादृश एव तेऽद्य निर्वापयति शरीरस्पर्शः' (मालती० ६)। **निर्वापयति सुखयति।**
- 'अग्निं हृदय्यं शोक तं ते निर्वापयामसि' (अथर्व० ६।१८।१)। **निर्वापयामः शमयामः। निर्वाप्यते प्रतिभयं पृथिवीपतीनां सार्वत्रिकं तु रभसाद् भुवि बुद्धि वृद्धैः। निर्वाप्यते शमं नीयते।**
- 'यं त्वमग्ने समदहस्तमु निर्वापया पुनः' (अथर्व० १८।३।६)। **निर्वृतं सुखितं कुर्वित्याह।**
- 'धौतारकूटकोमलातपत्विषि निर्वाति वासरे' (हर्ष० २)। **निर्वाति=अवसानं गच्छति सति।**
- 'अपि निर्वाणमायाति नानलो याति शीतताम्' (हितोप० १।१३१)। **निर्वाणमायाति=निर्वाति=शाम्यति।**
- 'निर्वाण नाधिगच्छेयुर्जीवेयुः पशुजीविकाम्' (भा० वन० ३१।२६)। **निर्वाणमपवर्गम् मोक्षम्।**
- 'निर्वाणं समुपगमेन यच्छते ते' (नमः) (कि० १८।३९)। **निर्वाणं सन्तापशान्तिम्।**
- 'स योगी ब्रह्मनिर्वाणं ब्रह्मभूतोऽधिगच्छति' (गीता ५।२४)। **ब्रह्मनिर्वाणम्=ब्रह्मानन्दम्।**
- 'अये लब्धं नेत्रनिर्वाणम्' (शा० ३)। **निर्वाणं परमं सुखम्, परा निर्वृतिः।**
- 'स पीत्वा शीतलं तोयं पिपासार्तो महीपतिः। निर्वाणमगमद् धीमान्सुसुखी चाभवत्तदा' (भा० वन० १०४।३८)। **उक्तोऽर्थः।**
- 'प्राप्य संकल्पनिर्वाणं नातिप्रीतोऽभ्यगात्पुरम्' (भा० पु० ४।९।२७)। **संकल्पनिर्वाणं संकल्पितार्थसिद्धिम्।**
- 'विहाय सर्वसंकल्पान्बुद्ध्या शारीरमानसान्। शनैर्निर्वाणमाप्नोति निरिन्धन इवानल' (भा० आश्व० १९।१२)॥ **निर्वाणं शममुपरतिं वा।**
- 'पितुः शरीरनिर्वाणं निष्टनन् विषसाद ह' (रा० २।७७।८)। **शरीरनाशस्थानमित्यर्थः।**
- 'त्रिदशाः पृथिवी चैव निर्वाणमधिगच्छतु' (रा० १।३६।१३)। **निर्वाणमुपप्लवनाशजं सुखम्।**
- 'त्वयि दृष्ट एव तस्या निर्वाति मनो मनोभवज्वलितम्' (का० प्र० १०।४५५)। **पुस्तके इदं सुभाषितमिति कृत्वा धृतम्। अर्थस्तु निर्दिष्टपूर्वो नार्हति पुननिर्देशम्।**
- 'अनाहारो हि निर्वाति निरिन्धन इवानलः' (सौन्दर० १४।८)। **निर्वाति शाम्यति। शुष्यति क्षीयत इति तूपचरितम्।**

## विद्
### निर्विद्
- विद् (विद सत्तायाम्)
- 'कृच्छ्राल्लब्धमभिप्रेतं यदि कौसल्य नश्यति। तदा निर्विद्यते सोऽर्थात् परिभग्नक्रमो नरः' (भा० शां० १०४।४०)। **निर्विद्यते=निर्वेदमापद्यते, अर्थे विषये लब्धव्ये विरक्तो भवति, निरीहः संजायते।**
- 'निरविद्यत धर्मात्मा जीवितेन वृकोदरः' (भा० द्रोण० १३२।२०)। **जीविते वीतस्पृहोऽभूदित्यर्थः। नातः परं जिजीविषाऽस्याभूदित्यभिप्रायः।**
- 'निरविद्यत धर्मात्मा जीवितेन परन्तप' (भा० भीष्म० ११५।१०)।
- 'पश्यन्तु दुःखितां कृष्णां सा च निर्विद्यतां पुनः' (भा० वन० २३७।२१)। **पुनर्निर्विद्यताम्=भूयो नैराश्यमापद्यताम्।**
- 'साङ्ख्ययोगविभागज्ञो निर्विवित्सुः' (भा० सभा० ५।७)। **निर्वेदो युद्धोपरतिः, तं कर्तुमिच्छन्निति नीलकण्ठः।**
- 'निर्वेदाच्च तमेवार्थमनुध्यायन्पुरं ययौ' (हरि० १।२३।४)। **निर्वेदः शोकः।**
- 'अनिर्वेदः श्रियो मूलमनिर्वेदः परं सुखम्। अनिर्वेदो हि सततं सर्वार्थेष्वनुवर्तते' (रा० ५।१२।१०)॥ **निर्वेदो नैराश्यम्। अनिर्वेदस्तदभावः। आशाभङ्गस्य विरहः।**
- 'न चास्य जीविते राजन्निर्वेदः समजायत' (भा० स्त्री० ५।१०)। **जीविते निर्वेदः=जिजीविषाविरहः। नातः परं जीवितुमिच्छामीति बुद्धिर्नाजायतेत्यर्थः।**
- 'तदा गन्तासि निर्वेदं श्रोतव्यस्य श्रुतस्य च' (गीता २।५२)। **निर्वेदो विरक्तिरौदासीन्यम्।**
- 'परिभवान्निर्वेदमापद्यते' (मृच्छ० ८।१२)। **भग्नाशो जायते।**
- 'जन्मना यस्तु निर्विण्णो मरणेन तथैव च। आधिभिर्व्याधिभिश्चैव तं देवा ब्राह्मणं विदुः' (शङ्ख० ७।१०)। **निर्विण्णोऽखिन्न इत्यर्थः प्रतिभाति।**
- 'निर्विण्णोऽभूत्स जीवितात्' (भा० द्रोण० १३६।१)। **जीवितान्निर्विण्णः=जीविते विकाङ्क्षः।**
- 'निर्विण्णस्य पदं करोति हृदये तस्य स्वतन्त्रस्पृहा' (पञ्चत० १।२४०)। **निर्विण्णो विरक्तोऽपरक्तः। स्वामिन्यभक्त इत्यर्थः।**
- 'हृष्टे जहर्ष निर्विवेदानुकूल्यतः' (राज० ६।२६२)। **अत्र निर्विविदे इति तु युक्तम्। विदेः सत्तायाम् इत्यस्य तिङ्ङन्तेषु निर्वेदार्थस्य दर्शनात्।**
- 'निर्विद्यति नरः कामादनिर्विद्य सुखमेधते' (भा० शां० १०४।७)। **निर्विद्यति निर्विद्यते विरज्यते।**

## विद्
### निर्विद्
- विद् (विद्लृ लाभे, विद ज्ञाने)।
- 'तस्माद् ब्राह्मणः पाण्डित्यं निर्विद्य बाल्येन तिष्ठासेत्' (बृ० उ० ३।५।१)। **निर्विद्य निःशेषेण विदित्वेति शङ्करः। प्राप्येति गोपालानन्दस्वामी।**
- 'सतो बन्धुमसति निरविन्दन्' (ऋ० १०।१२९। ४)। **अन्विष्याविन्दन् प्राप्नुवन्।**
- 'अथ स्वप्नस्य निर्विदेऽभुञ्जतश्च रेवतः' (ऋ० १।१२०।१२)। **निर्विदे=निर्मोक्षाय, परिहृतये।**

## विश्
### निर्विश्
- विश् (विश प्रवेशने)।
- 'ज्योत्स्नावतो निर्विशति प्रदोषान्' (रघु० ६।३४)। **निर्विशति=ससुखमनुभवति।**
- 'क्रीडारसं निर्विशतीव बाल्ये' (कु० १।२९)। **उक्तोऽर्थः।**
- 'कर्मणि भृतौ' (पा० ३।२।२२)। **सूत्रे भृतिर्वेतनं कर्मनिर्वेश इति काशिका। निर्वेशो भृतिभोगयोरित्यमरः।**
- 'तदस्मिन्दीयते… (५।१।४७) ** सूत्रे--रक्षानिर्वेशो राजभागः शुल्क इति वृत्तिः।**
- 'भर्तुः पिण्डस्य निवशं कर्तुमिच्छामि' (रा० ३।३३।२५)। **उक्तोऽर्थः।**
- 'चरितनिर्वेशस्य भोक्तव्यम्' (आप० ध० १।१८।१२)। **निर्वेशः प्रायश्चित्तम्।**
- 'चरितनिर्वेशं सवनीयं कुर्युः' (बौ० ध० २।१।१।३७)। **उक्तोऽर्थः।**
- 'करिष्ये वधनिर्वेशम्' (भा० पु० १०।७८।३३) **उक्तपूर्व एवार्थः।**
- 'अनिर्वेशः' (भा० पु० ५।२६।१८)। **अकृतप्रायश्चित्त इत्यर्थः।**
- 'आत्मनिर्वेशमात्रेण तिर्यग्गतमुलूखलं' (ययौ) (भा० पु० १०।१०।२६)। **निर्वेशः प्रवेशः। अपूर्वोऽर्थः।**
- 'अभ्यधावन्नभिक्रुद्धा भ्रातुर्निर्वेशकारिणः' (भा० पु० १०।४४।३९)। **निर्वेशो वैरनिर्यातनम्। अयं चाप्यन्यत्र न दृश्यतेऽर्थः।**
- 'अवश्यं राजपिण्डस्तैर्निर्वेश्य इति मे मतिः' (भा० वन० ३६।१६)। **राजपिण्डस्य निष्क्रयो देय इत्यर्थः।**
- 'निर्विष्टं वैश्यशूद्रयोः' (गौ० ध० २।१।४२)। **निर्विष्टं कर्मणोपात्तम्, भृत्या समुपलब्धम् अर्जितम्।**
- 'सङ्ग्रामे निर्विष्टसहस्रबाहुः' (रघु० ६।३८)। **सङ्ग्रामे निर्विष्टा अनुभूताः प्रत्यक्षीकृताः सहस्रं बाहवो यस्य (स कार्तवीर्यः)।**
- 'स्वनिर्मितेषु निर्विष्टो भुङ्क्ते भूतेषु तद्गुणान्' (भा० पु० १।२।३३)। **निर्विष्टोऽनुप्रविष्ट इत्यर्थं विवक्षति। व्यक्तं निनिरावुपसर्गौ संकिरति कविः।**
- 'भर्तृपिण्डस्य कालो यं निर्वेष्टुम्' (रा० ६।९७।५)। **निर्वेष्टुम्=निर्वेशं दातुम्, निष्क्रयमर्पयितुम्।**
- 'निर्वेष्टुकामस्तु पुरा अष्टावक्रो महातपाः' (भा० अनु० १९।११)। **दारसङ्ग्रहार्थी, गृही बुभूषुः। अदेशे निरो योगः।**
- 'निर्वेष्टव्यं मया तत्र प्राणानपरिरक्षता' (भा० उ० १४६।१५)। **भुक्तस्य तदन्नादेरानृण्यं मया सम्पाद्यमित्याह।**
- 'निरूपितो बालक एव योगिनां शुश्रूषणे प्रावृषि निर्विविक्षिताम्' (भा० पु० १।५।२३)। **समं विवत्सताम् इति विवक्षति। शब्दमर्यादया तु नायमर्थो लभ्यः, परं शब्दमर्यादानुरोधे नायमादृतः कविः।**
- 'अस्ति नूनं कर्मकृतं पुरस्तादनिर्विष्टं पापकं धार्तराष्ट्रैः' (भा० उ० ४८।८)। **अनिर्विष्टमभुक्तम्।**
- 'ज्येष्ठेऽनिर्विष्टे कनीयान्परिवेत्ता भवति परिविन्नो ज्येष्ठः (कृत्यकल्पतरौ द्वितीये खण्डे १०६ पृष्ठे)। अनिर्विष्टः=अकृतपरिणयः। वस्तुतोऽपपाठ एषः। अनिविष्ट इत्येव पाठः।**
- 'पुत्रस्नेहस्तु निर्विष्टो येन सुव्यक्तकारिणा' (पञ्चत० २।३८)। **निरूढः, सम्यङ् निरूपितः।**
- 'भो दर्शितः स्नेहः। निर्विष्टः पुरुषकारः' (प्रतिज्ञा० ३)। **उक्तोऽर्थः।**
- 'निर्विष्टः सर्वभावेन धनञ्जयमवेक्ष्य च' (भा० उ० १५७।३०)। **निर्विष्टः=अभिनिविष्टः।**
- 'अथ मधुवनितानां नेत्रनिर्वेशनीयं' (यौवनम्) (रघु० १८।५२)। **नेत्रनिर्वेशनीयं नयनभोग्यं नेत्रपेयं मधु (मधुरूपं यौवनम्)।**
- 'निर्वेष्टव्यं शरीरं यैर्व्रतकैः पुण्यकैरपि' (हरि० २।८०।१)। **निर्वेष्टव्यमलङ्करणीयम्। निर्वेष्टव्यं भोक्तव्यं भोग्यमिति मुख्योऽर्थः। शरीरं च संस्कृतमेव भोगार्हं भवतीति प्रोक्तार्थलब्धिः।**

## वृ
### निर्वृ
- वृ (वृञ् वरणे, वृङ् संभक्तौ)।
- 'निर्ववार मधुनीन्द्रियवर्गः' (शिशु० १०।३)। **सुखं वेदयते स्म, सुखं निर्विवेश। निर्वरिता निर्वरीता (काशिकायां स्वरान्तसेट्धातुकारिकायामुदाहरणम्)। मार्क० पु० १००।१९ इत्यत्र निवृत इति निर्वाणार्चिरित्यर्थे प्रयुक्तम्। तदाऽयं सर्वभूतात्मा सुखं स्वपिति निर्वृतः (मनु० १।५४)। निर्वृतः=निवृत्तजाग्रत्स्वप्नव्यापार इति कुल्लूकः। निर्वार्यः कार्यकर्ता यः सम्पन्नः सत्त्वसम्पदा (अमरः)। निर्वार्यः=निश्चयेन व्रियसे।**
- 'हृदयं निर्वृतं तेऽस्तु' (रा० ३।४५।२५)। **निर्वृतं सुखितम्।
- 'निर्वृते स्वः' (शा० २)। परितुष्टे इत्याह।**
- 'तीर्णे भीष्ममहोदधौ कथमपि द्रोणानले निर्वृते' (वेणी० ६।१)। **निर्वृते=शान्ते, निर्वाणतां गते।**
- 'व्रजति निर्वृतिमेकपदे मनः' (विक्रम० २।९)। **निर्वृतिरानन्दः, प्रमोदः।**
- 'न जातु बाला लभते स्म निर्वृतिं तुषारसङ्घातशिलातलेष्वपि' (कु० ५।५५)। **निर्वृतिं विश्रान्तिम्।**
- 'द्वारं निर्वृतिसद्मनो विजयते कृष्णेति वर्णद्वयम्' (भा० वि० ४।१४)। **निर्वृतिः संसारमोक्षः।**
- 'विचार्य खलु पश्यामि तत् सुखं यत्र निर्वृतिः' (भा० १२।१४१४)। **परितोषः, आनन्दः।**
- 'भूम्यम्बुवायुजैः पित्तं क्षिप्रमाप्नोति निर्वृतिम्' (सुश्रुत० १।१५२।१२)। **निर्वृतिः शमः।**
- 'स (बृहस्पतिः) नीवारान्निरवृणीत' (तै० ब्रा० १।३।६।७)। **अन्याभ्य ओषधिभ्यो निष्कृष्यावृणीतेत्यर्थः।**
- 'कल्पे निःशेषभुक्ते तु ततो गच्छन्ति निर्वृतिम्' (हरि० ३।३६।१७)। **निर्वृतिं शान्तिं तिरोभावम्।**

## वृत्
### निर्वृत्
- वृत् (वृतु वर्तने)।
- 'हस्तपादशिरसां पञ्च पिण्डका निर्वर्तन्ते' (सुश्रुत० १।३२२।८-९)। **निर्वर्तन्ते। निष्पद्यन्ते।**
- 'निर्वर्तेतास्य यावद्भिरितिकर्तव्यता नृभिः' (मनु० ७।६१)। **निर्वर्तेत=सिध्येत्।**
- 'निरवर्त्स्यन्न चेद्वार्ता सीताया वितथैव नः। अकल्प्स्यदुद्यतिः सर्बा' (भट्टि० ८।६९)। **निरवर्त्स्यत्=असेत्स्यत्। अलभ्यतेति तात्पर्यार्थः। वार्ता प्रवृत्तिरुदन्तः।**
- 'निर्वर्त्स्यत्यृतुसङ्घातः' (भट्टि० १६।६)। **सर्वदा न भविष्यतीति जयमङ्गला। कथमस्यार्थस्योपलब्धिरभूदिति भट्टिर्वा वेद जयमङ्गलाकारो वा।**
- 'अङ्गारान् निर्वर्त्य' (श० ब्रा० १२।८।१।६)। **अत्र णिच्सहितस्य धातोरुद्धरणमर्थः।**
- 'अद्य निर्वर्तयिष्यन्ति क्षत्रमांसानि दानवाः' (हरि० ३।५९।५३)। **अपनेष्यन्तीत्यर्थः। लोकानां तु विवृद्ध्यर्थं मुखबाहूरुपादतः।**
- 'ब्राह्मणं क्षत्रियं वैश्यं शूद्रं च निरवर्तयत्' (मनु० १।३१)॥ **निरवर्तयत्=निरपादयत्, अकल्पयत्। अजनयत्।**
- 'निर्वर्त्यतां तावदयं कन्याभावरमणीयः कालः' (स्वप्न० २)। **अतिवाह्यताम्। निर्विश्यतामिति त्वार्थिकोऽर्थः।**
- 'निर्वर्त्यमानमेव तपो हिनस्त्यशुद्ध्यावरणमलम्' (यो० सू० २।४३ भाष्ये)। **निर्वर्त्यमानमेव प्रक्रियमाणमेव, चर्यमाणमेव।**
- 'ऋते वर्षान्न कौन्तेय न जातु निर्वर्तयेत् फलम्' (क्षेत्रम्) (भा० उ० ६९।२)। **न साध्येदित्यर्थः। न पाचयेदिति वा।**
- 'मङ्गलोदग्रं तदहो निरवर्तयत्' (राज० ३।२४७)। **निरवर्तयत्=अयापयत्।**
- 'निर्वृत्तम्' (४।२।६८)। **कुशाम्बेन निर्वृत्ता निर्मिता नगरी कौशाम्बी।**
- 'मुद्गलाद् ब्रह्म निर्वृत्तं गोत्रं मौद्गलसंज्ञितम्' (भा० पु० ९।५१।३३)। **निर्वृत्तं जातमुद्भूतम्। संभूतम्।**
- 'कारणेन निर्वृत्तं कृत्रिमं वैरम्' (पञ्चत०)।
- 'निर्वृत्तपर्जन्यजलाभिषेका प्रफुल्लकाशा वसुधेव रेजे' (कु० ७।११)। **निर्वृत्तः सम्पादितः।**
- 'सा तस्य कर्मनिर्वृत्तैर्दूरं पश्चात्कृता फलैः' (रघु० १७।१८)। **कर्मनिर्वृत्तैः=कर्मभिः पुराकृतैर्निष्पन्नैः।**
- 'निर्वृत्ते तु क्रतौ तस्मिन्हय मेधे महात्मनः' (रा० १।१८।१)। **निर्वृत्ते=समाप्ते=अवसिते।**
- 'स तान्तो निरवर्तत' (जै० ब्रा० १।१५१)। **निरपद्यत, अजायतेत्यर्थः।**
- 'यदि पीतापीतौ सोमौ सङ्गच्छेयातामन्तःपरिध्यङ्गारान्निर्वर्त्य' (पञ्च० ब्रा० ९।९।८)। **निर्वर्त्य पृथक् कृत्वा।**

## वृष्
### निर्वृष्
- वृष् (वृषु सेचने)।
- 'निर्वृष्टलघुभिर्मेघैर्मुक्तवर्त्मा' (रघु० ४।१५)। **निःशेषं वृष्टा निर्वृष्टाः।**

## वेष्ट्
### निर्वेष्ट्
- वेष्ट् (वेष्ट वेष्टने)।
- 'शेप इव निर्वेष्टितः' (नि० ५।८)। **अनावृतोऽसंवृत इत्यर्थः। निःशब्दो धात्वर्थं विपरीतयति। वेष्टनमावरणं हि धातोरर्थस्तस्य विपर्यासोऽनावरणम्। एकैकस्मिन्मण्डले मुहूर्तस्य द्वौ द्वावेकषष्टिभागौ दिवसक्षेत्रस्य निर्वेष्टयन् (=हापयन्)।**

## व्यध्
### निर्व्यध्
- व्यध् (व्यध ताडने)।
- 'निरविध्यत् प्रतोदेन नासिकायां पुनः पुनः' (भा० अनु० २६।१०)। **निःशेषम् अविध्यत्।**
- 'तेन मर्मणि निर्विद्धः शरेणानुपमेन हि' (रा० ३।४४।२०)। **निर्विद्धः क्षतः, विक्षतः।**
- 'छिद्रं निर्व्यधनं रोकम्' (अमरः)। **स्पष्टम्।**

## शस्
### निःशस्
- शस् (शसु हिंसायाम्)।
- 'अवशसा निःशसा यत् पराशसोपारिम' (अथर्व० ६।४५।२)। **निःशसा=निःशेषेण हिंसनेन।**

## शो
### निःशो
- शो (शो तनूकरणे)।
- 'सोऽसिं निःशान एवाय' (ऐ० ब्रा० ७।१६)। **निःशानः=निःश्यन्, तेजयन्।**

## श्रु
### निःश्रु
- श्रु (श्रु श्रवणे)।
- 'तद् उद्देशः संवृतः कथानामनिःश्रावी पक्षिभिरप्यनालोक्यः स्यात्' (कौ० अ० १।१५।३)। **निः श्रवो बहिः श्रवणम्। अनिःश्रावी यत्रान्तः स्थानां कथाः कथयतां बहिः श्रवणं न स्यात्।**

## श्वस्
### निःश्वस्
- श्वस् (श्वस प्राणने)।
- 'स्तनकम्पक्रियालक्ष्यैर्निःश्वसितैरिव' (हृदयम्) (विक्रम० २।१९)।

## सञ्ज्
### निःसञ्ज्
- सञ्ज् (षञ्ज सङ्गे)।
- 'अनित्यभूतो निःसङ्गं वध्यतां वध्यतामपि' (रा० २।२१।१२)। **निःसङ्गम्=निःस्नेहम्=अनादरेण, तृणवत्।**
- 'भर्तुर्ये प्रलयेऽपि पूर्वसुकृतासङ्गेन निःसङ्गमा भक्त्या कार्यधुरं वहन्ति' (मुद्रा० १।१४)। **निःसङ्गमाः=निःसङ्गाः=निष्प्रयोजनाः। स्वार्थपराङ्मुखा इत्यर्थः।**
- 'निःसङ्गं प्रधिभिरुपाददे। विवृत्तिः' (कि० ७।१२)। **निःसङ्गं निष्प्रतिबन्धम्।**
- 'निःसङ्गता मुक्तिपदं यतीनां सङ्गादशेषाः प्रभवन्ति दोषाः' (वायु० पु० ४।२)। **सङ्ग आसङ्गः आसक्तिः, ममत्वम्।**

## सह्
### निःसह्
- सह् (षह मर्षणे)।
- 'अये विरम निःसहासि जाता' (मालती० ३)। **निःसहा=श्रान्ता। ग्लाना।**

## सिच्
### निष्षिच्
- सिच् (षिच क्षरणे)।
- शुचिः--निष्षिक्तमस्मात्पापकमिति नैरुक्ताः' (नि० ६।६।१)। **निष्षिक्तं निष्कृष्यान्यत्र सिक्तम् इति दुर्गः।**

## सिध्
### निःसिध्
- सिध् (षिध गत्याम्)।
- 'निष्क्रव्यादं सेध' (तै० सं० १।१।७)। **निःसेध निष्कृष्य बहिरपनय।**

## सू
### निःसू
- सू (षू प्रेरणे)।
- 'निर्लक्ष्म्यं ललाम्यं निररातिं सुवामसि' (अथर्व० १।१८।२)। **अस्माच्छरीरान्निरवशेषमुत्सारयाम इत्यर्थः।**

## सृ
### निःसृ
- सृ (सृ गतौ)।
- 'ग्रामादरण्यं निःसृत्य निवसेन्नियतेन्द्रियः' (मनु० ६।४)। **निःसृत्य=निर्याय।**
- 'यो हेमकुम्भस्तननिःसृतानां स्कन्दस्य मातुः पयसां रसज्ञः' (रघु० २।३६)। **निःसृतानां निःस्रुतानाम्।**

## सृज्
### निःसृज्
- सृज् (सृज् विसर्गे)।
- 'वज्रेण हत्वा निरपः ससर्ज' (ऋ० १।१०३।२)। **निःससर्ज=विसृष्टवान्।**
- 'इदमहं तप्तं वार्बहिर्धा यज्ञाग्निः सृजामि' (वा० सं० ५।११)। **निःसृजामि=निष्क्रमयामि।**
- 'देवा मुञ्चन्तो असृजन्निरेणसः' (अथर्व० २।१०।८)। **निरसृजन् निरगमयन्।**
- 'तस्यै त्रीन्भागान्पुरस्तादुपदधाति निःसृजति चतुरः' (श० ब्रा०)। **निःसृजति=हापयति।**

## स्तन्
### निष्टन्
- स्तन् (स्तनगदी देवशब्दे)।
- 'निष्टनन्ति च मातङ्गा मुञ्चन्त्यश्रूणि वाजिनः' (भा० उ० १४२।१२)। **निष्टनन्ति=गर्जन्ति=बृंहन्ति।**

## स्था
### निःस्था
- स्था (ष्ठा गतिनिवृत्तौ)।
- 'भद्राप्लक्षान्निस्तिष्ठन्ति' (अथर्व० ५।५।५)। **निस्तिष्ठन्ति=प्रभवन्ति=उद्भवन्ति।**
- 'नळा इव सरसो निरतिष्ठन्' (ऋ० ८।१।३३)। **निरतिष्ठन्=आरोहन्।**
- 'यदा वै निस्तिष्ठत्यथ श्रद्दधाति' (छां० उ० ७।२०)। **निस्तिष्ठति निष्ठामाप्नोति। निष्ठावानेव श्रद्धावान्भवतीत्यर्थः।**
- 'यथा सोम्य मधु मधुकृतो निस्तिष्ठन्ति' (छां० उ० ८।१।९)। **निस्तिष्ठन्ति=निष्पादयन्ति, निर्मिमते।**
- 'निष्ठितेषु पान्नेजनेषु' (श० ब्रा० १३।५।२।२)। **सम्भृतेषु=आहृतेषु। निष्ठा निष्पत्तिनाशान्ताः (अमरः)।**
- 'मनो निष्ठाशून्यं भ्रमति च किमप्यालिखति च' (मालती० १।८१)। **निष्ठा स्थैर्यम्।**
- 'तेषां निष्ठा तु विज्ञेया विद्वद्भिः सप्तमे पदे' (मनु० ८।२२७)। **निष्ठा निष्पत्तिः भार्यात्वेन।**
- 'तं तदानीमेव विस्रस्याहा कुर्वन्तो हस्तान् ग्रन्थकौशलै र्निस्तिष्ठन्ति। एवमेवोत्तरं द्वार्बाहुमेवापरौ द्वार्बाहू निस्तिष्ठन्ति' (बौ० श्रौ० ६।२७)।

## स्रु
### निःस्रु
- स्रु (स्रु गतौ)।
- 'तदतिक्रमे विद्याकर्म निःस्रवति ब्रह्म सहापत्यादेतस्मात्' (आप० ध० १।५।२)। **निःसारयतीत्यर्थः।**
- 'क्रेयो वा निःस्रवस्तस्माद् वणिजां लाभकृत्स्मृतः' (याज्ञ० २।२५१)। **निःस्रवोऽवशेषः।**
- 'कदाचित्तं जलस्थायं (=क्षुद्रजलाशयम्) मत्स्यबन्धाः समन्ततः। निः स्रावयामासुः…' (भा० शां० १३७।५)॥ **परिवाहयाञ्चक्रुरित्यर्थः।**

## हद्
### निर्हद्
- हद् (हद पुरीषोत्सर्गे)।
- 'पश्यामि बहुलान्राजन्वृक्षानुदकसंश्रयान्। सारसानां च निर्हादमत्रोदकमसंशयम्' (भा० वन० ३१२।८)। **निर्हादो विष्ठा, पुरीषम्।**

## हन्
### निर्हन्
- हन् (हन हिंसागत्योः)।
- 'प्राशित्रमस्याक्षिणी निर्जघानेति च ब्राह्मणम्' (नि० १२।१४)। **आहत्य निष्कासयामास।**
- 'तत्पूषा प्राश, तस्य दतो निर्जघान' (श० ब्रा० १।७।४।७)। **निर्जघान=बभञ्ज। भग्नदन्तः पूषेति प्रसिद्धिः।**
- 'कील आहन्यमानः प्रतिकीलं निर्हन्ति' (नञ् २।२।६ सूत्रे भाष्ये)। **निर्हन्ति=निर्गमयति, उत्खनति।**
- 'स दोषो निर्घानिष्यते' (शास्त्रपूर्वक इति वा० भा०)। **निःशेषेणापहनिष्यते।**
- 'निर्घातश्च महानभूत्' (भा० सभा० ८।२२)। **निर्घातो वज्रशब्दः।**
- 'अहह दारुणो दैवनिर्घातः' (उत्तर० २)। **निर्घातः प्रहारः। वायुना निहतो वायुर्गगनाच्च पतत्यधः।**
- 'प्रचण्डधोरनिर्घोषो निर्धात इति कथ्यते' (व० बृ० सं०)।
- 'त (देवाः) एभ्यो लोकेभ्यो निरघ्नन्' (असुरान्) (गो० ब्रा० उ० २।७)। **निरघ्नन्=पराणुदन्।**
- 'त (असुराः) एभ्यो लोकेभ्यो निर्हता ऋतून् प्राविशन्' (गो० ब्रा० उ० २।७)। **निर्हताः=प्रहृतप्रद्राविताः।**
- 'मज्जानमस्य निर्जहि' (अथर्व० १२।७।९)। **निर्जहि ताडयित्वा निर्गमय।**
- 'तस्याक्षिणी निर्जघान' (शां० ब्रा० ६।१३)। **आहत्य निश्चकर्षेत्यर्थः।**
- 'यदत्रैकपदां व्यवदध्याद् वाचः कूटेन यजमानात् पशून् निर्हण्यात्' (ऐ० ब्रा० ६।२४)। **निर्हण्यात् निर्गमयेत्। हनिर्गत्यर्थो ऽन्तर्णीतण्यर्थ इति षड्गुरुशिष्यः। निःसार्य हन्यादिति तु सायणः।**
- 'वरुणस्य वाऽभिषिच्यमानस्यापः। इन्द्रियं वीर्यं निरघ्नन्' (तै० ब्रा० १।८।९)। **निरघ्नन् निर्गमितवत्यः।**
- 'यन्निधनवत् (साम) स्यात्, यजमानं स्वर्गाल्लोकान्निर्हण्यात्' (पञ्च० ब्रा० ७।३।२४)। **निर्हण्यात् निर्गमयेत्। निर्वासयेत्।**
- 'तैरुपायैः शल्यं तु नैव निर्घात्यते यदि' (सुश्रुत० १।२७।११)। **निर्घात्यते निर्हण्यते कृत्यते निष्कास्यते।**
- 'शं नो भूमि र्वेप्यमाना शमुल्का निर्हतं च यत्' (अथर्व० १९।९।८)। **निर्हतं निर्घातः तडित्पातः, अशनिपातः।**
- 'ततो हैनां न शेकतुर्निर्हन्तुम्' (श० ब्रा० १।१।४।१४)। **निर्हन्तुं निर्गमयितुम्।**

## हृ
### निर्हृ
- हृ (हृञ् हरणे)।
- 'अन्तःपुरगतां वार्तां निर्हरेयुरलक्षिताः' (का० नी० सा० १३।४५)। **निर्हरेयुः=निष्कर्षेयुः। वार्तां प्रवृत्तिं विभावयेयुरिति तात्पर्यार्थः।**
- 'यन्नर्तनो भवत्यभीक्ष्णशः प्रेतान्निर्हरन्ते' (गो० ब्रा० पू० २।७)। **निष्कालयन्तीत्यर्थः।**
- 'समर्था बलिनश्चैव निर्हरिष्यन्ति वालिनम्' (रा० ४।२५।१८)। **निर्हरिष्यन्ति=श्मशानाय विनेष्यन्ति वक्ष्यन्तीत्यर्थः।**
- 'त आत्मानं निर्हरन्तीह देहान्मुञ्जादिषीकामिव सत्त्वसंस्थाः' (भा० उ० ४४।७)। **निर्हरन्ति=प्रवृहन्ति=पृथक् कुर्वन्ति।**
- 'न च वासांसि वासोभिर्निर्हरेत्' (मनु० ८।३९६)। **मिश्रयेत् परिवर्तयेद्वा।**
- 'हत्वा नृपान्निरहरत् क्षितिभारमीशः' (भा० पु० ११।१।२)। **निरहरत्=पर्यहरत्।**
- 'यत् किञ्चिद् दोषमास्राव्य न निर्हरति कायतः' (चरक० सूत्र० २६।८७)। **न निर्हरति नापनुदति, नापाकरोति।**
- 'उद्धुनीयात सत्केतून् निर्हरेताग्र्यचन्दनम्' (भट्टि० १९।८)। **निहरेत=निर्गमयेत। वनादिति शेषः। आहरेतेत्यर्थः। नायं युक्तरूपः प्रयोगः। आङ् प्रयोक्तव्यः।**
- 'तानि निर्हरतो लोभात्' (मनु० ८।३९९)। **निर्हरतः=देशान्तरं नयतः।**
- 'गवां निर्हारनिर्मुक्ताद् यावकात् तद्विशिष्यते' (भा० अनु० २६।३८)। **निर्हारः=आहारनिर्गमनमार्गः।**
- 'कुर्याद् विहारमाहारं निर्हारं विजने सदा' (शुक्र० ३।११२)। **निर्हारम् मलमूत्रविसर्गम्।**
- 'आहारनिर्हारविहारयोगाः सुसंवृता धर्मविदा तु कार्याः' (व० धर्म० ६।९)। **उक्तोऽर्थः।**
- 'न निर्हारं स्त्रियः कुर्युः कुटुम्बाद् बहुमध्यगात्' (मनु० ९।१९९)। **निर्हारं रत्नालङ्काराद्यर्थं धनसञ्चयम् इति कुल्लूकः। निर्हारोऽभ्यवकर्षणम् (अमरः)। निर्हारो युक्तया निःसाराकर्षणमिति स्वामी।**
- 'कर्मणा कर्मनिर्हारो यथा स्यान्नस्तदुच्यताम्' (भा० पु० १०।८४।२९)। **निर्हारः परिहारः। अत्रार्थे स्वातन्त्र्यं कवेः।**
- 'इष्टश्चानिष्टगन्धश्च मधुरः कटुरेव च। निर्हारी संहतः स्निग्धो रूक्षो विशद एव च' (भा० शां० १८४।२८)॥ **निर्हारी सर्वगन्धाभिभावी। हिङ्गवादी यथा।**
- 'तांस्तान् विषविशेषांश्च तत्तन्निर्हरणानि च' (शि० भा० ३०।२०)। **निर्हरणानि परिहारोपायान्, भेषजानि। अयमप्यत्रार्थे भावतकारमनुगतः।**
- 'यद्यर्थिता निर्हृतवाच्यशल्यान् प्राणान्मया धारयितुं चिरं वः' (रघु० १४।४२)। **निर्हृतमुद्धृतम्।**
- 'निर्हृत्य तु व्रती प्रेतं न व्रतेन वियुज्यते' (मनु० ५।९१)। **निर्हृत्य=निर्याप्य=निरुह्य।**
- 'शल्यं निर्हृत्य समायत्य संनह्यति' (काठक० १२।१)। **उद्धृत्येत्यर्थः।**
- 'चन्द्रवित्तेशयोश्चैव मात्रा निर्हृत्य शाश्वतीः' (मनु० ७।४)। **निर्हृत्य=आकृष्य।**
- 'य ईमाहुः सुरभिर्निर्हरेति' (ऋ० १।१६२।१२)। **यतः सुरभिरतो निःशेषं देवेभ्यो हरेत्याह।**
- 'तस्यासून् पावकस्पर्शैः सौमित्रिः पत्त्रिभिस्त्रिभिः। यथा निरहरत्…' (भा० वन० २८९।२१)॥ **निरहरत् उदहरत् अपाहरत्।**
- 'द्वास्थपरम्परा मातापितृव्यञ्जनाः शिल्पकारिकाः कुशीलवा दास्यो वा…चारं निर्हरेयुः' (कौ० अ० १।१२।१३)। **चारं चरैर्गृहीतं विभावितं रहस्यमुद्धरेयुरित्याह।**
- 'वाक्शल्यस्तु न निर्हर्तुं शक्यो हृदिशयो हि सः' (भा० उ० ३४।७९)। **निर्हर्तुं निःसारयितुम्।**
- 'तस्मान्निर्हरणं कार्यं दोषाणां वमनादिभिः' (सुश्रुत० उत्तर० ३९।५६)। **निर्हरणमपाकरणम्।**

## ह्रस्
### निर्ह्रस्
- ह्रस् (ह्रस शब्दे)।
- 'अघं हन्तेर्निर्ह्रसितोपसर्ग आहन्तीति' (नि० ६।११।१)। **निर्ह्रसितो ह्रस्वीकृतः।**
