+++
title = "०८८ दुर् (दुस्)"

+++

## कृ
### दुष्कृ
- कृ (डुकृञ् करणे)।
- 'कॉल्लोकांस्तु गमिष्यामि कृत्वा कर्म सुदुष्करम्' (भा० शां० २७।१८)। **दुष्करं दुःसाधम्।**
- 'विनाशाय च दुष्कृताम्' (गीता ४।८)। **दुष्टकर्मकारिणाम्, दुरात्मनामित्यर्थः।**
- 'पुनः पुनर्दुष्कृतिनं निनिन्द' (रघु० १४।५७)। **दुष्कृती दुर्जनः।**

## क्री
### दुष्क्री
- क्री (डुक्रीञ् द्रव्यविनिमये)।
- क्रीत्वा मूल्येन यो द्रव्यं दुष्क्रीतं मन्यते क्रयी' (नारदप्रोक्त मनुस्मृ०)। **अल्पार्घं महार्घेण क्रीतं दुष्क्रीतं भवति।**

## गम्
### दुर्गम्
- गम् (गम्लृ गतौ)।
- 'असत्यशीला विकृता दुर्गा अहृदयाः सदा' (रा० २।३९।२२)। **दुर्गा दुष्टाभिसरणादिगतिशीलाः।**

## चर्
### दुश्चर्
- चर् (चर गतिभक्षणयोः)।
- 'चरतः किल दुश्चरं तपस्तृणबिन्दोः परिशङ्कितः पुरा' (रघु० ८।७९)। **दुःखेन चरितुं शक्यं दुश्चरम्।**
- 'तथा दुश्चरितं सर्वं वेदे त्रिवृति मज्जति' (मनु० ११।२६३)। **दुश्चरितम् पापम्।**

## जॄ
### दुर्जॄ
- जॄ (जॄष् वयोहानौ जॄ वयोहानौ)।
- 'राजश्रीर्दुर्जरा तस्य नवत्वे भूभुजोऽभवत्' (रा० ५।१९)। **दुःखेन जरयितुं (जरीतुं) शक्या दुर्जरा।**

## तॄ
### दुस्तॄ
- तॄ (तॄ प्लवनतरणयोः)।
- 'तितीर्षुर्दुस्तरं मोहादुडुपेनास्मि सागरम्' (रघु० १।२)। **दुःखेन तरीतुं शक्यं दुस्तरम्।**

## पूर्
### दुष्पूर्
- पूर् (पूरी आप्यायने, दिवादिश्चुरादिश्च)।
- 'दुष्पूरोदरपूरणाय पिबति स्रोतः पतिं वाडवः' (भर्तृ०)।

## युज्
### दुर्युज्
- युज् (युजिर् योगे)
- 'आयुधपरिग्रहं यावदध्यारूढो दुर्योगः' (उ० ६)। **दुर्योगः=औद्धत्यं वैयात्यम्।**

## स्था
### दुःस्था
- स्था (ष्ठा गतिनिवृत्तौ)।
- 'दुःस्थं तिष्ठसि यच्च पथ्यमधुना कर्तास्मि तच्छ्रोष्यसि' (अमरु० )।

## स्पृश्
### दुःस्पृश्
- स्पृश् (स्पृश संस्पर्शने)।
- 'दुःस्पृष्टश्चेति विज्ञेय लृकारः प्लुत एव च' (पा० शिक्षा० ५)। **दुःस्पृष्टः=ईषत्स्पृष्टप्रयत्नः। यण्गृह्यते तथाभूतलक्षणः।**
