+++
title = "१०१ व्यति (वि+अति)"

+++

## अस्
- {व्यत्यस्}
- अस् (असु क्षेपे)।
- 'न च व्यत्यसनीयानि' (वस्त्राणि निर्णेजकेन) (याज्ञ० २।२३८ इत्यत्र मिताक्षरा)। **न व्यत्यासं विपर्ययं नेतव्यानीत्याह। वाससामन्यदीयानां परकीयैर्वासोभिर्निर्हरणमिह वस्त्रव्यत्यास उक्तः। न च वासांसि वासोभिर्निहरेदिति मनुवचनम् (८।३९६)। अन्यदीयवाससामन्यस्मै परिधानार्थं दानमपि निर्हरणं भवति।**
- 'व्यत्यस्तपाणिना कार्यमुपसङ्ग्रहणं गुरोः' (मनु० २।७२)। **व्यत्यस्तपाणिनेति शिष्यविशेषणम्। अपसव्यस्योपरि सव्यं निधाय हस्तं गुरुपादौ गृह्णीयादित्याह। उवथ्यभारद्वजौ व्यत्यस्य भार्ये जग्मतुरित्यापस्तम्बधर्मसूत्रे २।१३।६ उज्ज्वलायां हरदत्तः। व्यत्यस्य विपर्ययं कृत्वा। उचथ्यस्य भार्यां भारद्वाजो जगाम, उचथ्यश्च भारद्वाजस्येति विपर्ययो व्यत्यासः।**
- 'माता व्यत्यस्य देवेन दुहित्रे स्वं चरु ददौ' (हरि० १।२७।२५)। **व्यत्यस्य विपर्यस्य विपरीतं विभज्य, परिवर्त्येत्यर्थः।**

## इण्
- {व्यती}
- इण् (इण् गतौ)।
- 'यं यं व्यतीयाय पतिंवरा सा' (रघु० ६।६७)। **व्यतीयाय=अतिक्रम्याग्रतोऽगच्छत्।**
- 'नृपं तं… सा व्यत्यगादन्यवधूर्भवित्री। महीधरं मार्गवशादुपेतं स्रोतोवहा सागरगामिनीव' (रघु० ६।५२)। **व्यत्यगात् अतीत्य गता।**
- 'पञ्चैव वर्षाणि तथा व्यतीयुरधीपतां जपतां जुह्वतां च' (भा० वन० ५०१२)।
- 'रेखामात्रमपिक्षुण्णादा मनोर्वत्मनः परम्। न व्यतीयुः प्रजास्तस्य नियन्तुर्नेमिवृत्तयः' (रघु० १।१७)॥ **रेखामात्रमपि परं नातिक्रान्तवत्य इत्याह।**
- 'अस्य वर्षस्य शेषं चेद् व्यतीयुरिह पाण्डवाः' (भा० वि० २६।४)। **व्यतीयुर्गमयेयुः क्षपयेयुः।**
- 'यो व्यतीयाद् युधि श्रेष्ठमपि चक्रधरं स्वयम्' (भा० आदि० १६२।१७)। **व्यतीयात् लङ्घयेत्, अभिभवेत्, विजयेत।**
- 'ततो रथाभ्यां रथिनौ व्यतीयतुरमर्षणौ' (भा० वि० ३२।२६) **व्यतीयतुः=अवतेरतुः।**
- 'व्यतीतस्य ते धर्मात्' (रा० ४।१७।३२)। **व्यतीतस्य विचलितस्य प्रच्युतस्य भ्रष्टस्य।**
- 'व्यतियतामपि तद्वः' (नै० ५।१३)। **व्यतियतामतिक्रामतामुपेक्षमाणानां परिहरताम्।**
- 'व्यतीत्य न हि शीतांशुं चन्द्रिका स्थातुमर्हति' (अवदा० विश्वन्तर० ९९)। **व्यतीत्य, अतिक्रम्य, अतिहाय, विरहय्य।**
- 'दैवयोगात् क्षणे तस्मिन्नूर्मिकाव्यत्ययोऽभवत्' (राज० ७।८०३)। **व्यत्ययो व्यत्यासः। दित्सितेऽङगुलीयके दातव्येऽदित्सितमदीयतेत्यर्थः।**

## कॄ
- {व्यतिकॄ}
- कॄ (कॄ विक्षेपे)।
- 'महान्व्यतिकरो रौद्रो योधानामन्वपद्यत' (भा० कर्ण० २४।७४)। **व्यतिकरः समागमः।**
- 'तीर्थे तोयव्यतिकरभवे जह्नुकन्यासरय्वोः' (रघु० ८।९५)। **तोयव्यतिकरोऽपां संमिश्रणम्।**
- 'रुद्रणेदमुमाकृतव्यतिकरे स्वाङ्गे विभक्तं द्विधा' (माल० १।४)। **व्यतिकरः सम्पर्कः।**
- 'चतुर्णां यत्र वर्णानां धर्मव्यतिकरो भवेत्' (भा० शां० २८७।३७)। **व्यतिकरः संकरः।**
- 'यथा वज्रेण वै दीर्णं पर्वतस्य महच्छिरः। व्यतिकीर्णाः प्रदृश्यन्ते तथा सूता महीतले' (भा० वि० २४।२)॥ **व्यतिकीर्णा विकीर्णा विक्षिप्ताः।**

## क्रम्
- {व्यतिक्रम्}
- क्रम् (क्रमु पादविक्षेपे)।
- 'तदन्तःपुरमासाद्य व्यतिचक्राम तं जनम्' (रा० २।१४।२९)। **व्यतिचक्राम=अतीत्य जगाम। अतिपूर्वः क्रमिर्यमर्थमाह तमेव व्यतिपूर्वः। शब्दोपजनो नार्थोपजनः। तस्यां वसन्त्यां वर्षाणि पञ्च पञ्च च राघव। विश्वामित्राश्रमे राम सुखेन व्यतिचक्रमुः ॥ व्यतीयुरित्यर्थः। इहाकर्म्मको व्यतिक्रमिः।**
- 'पुराणि च व्यतिक्रामन् राष्ट्राणि विविधानि च' (भा० उ० ८४।१६)। **व्यतिक्रामन् अतिलङ्घमानः।**
- 'व्यतिक्रमं न वेत्स्यामि' (रा० २।२७।२१)। **व्यतिक्रमोऽत्ययः। (वर्षशतस्य वर्षसहस्रस्य वा)।**
- 'स्वरव्यञ्जनव्यतिक्रमे तत्कालप्रसङ्गः' (स्थानेन्तरतमः १।१।५० इत्यत्र वार्त्तिकम्)। **व्यतिक्रमः परिवृत्तिः।**
- 'को रामस्य व्यतिक्रमः' (रा० ३।३९।२४)। व्यतिक्रमो दोषः।
- 'एवं पूर्वैर्गतो मार्गः पितृपैतामहो ध्रुवः। तमापन्नः कथं शोचेद् यस्य नास्ति व्यतिक्रमः' (रा० २।१०५।२९)॥ **व्यतिक्रमः=लङ्घनं परिहारः।**
- 'गुणान्विताय दातव्यं नास्ति मूर्खे व्यतिक्रमः' (गो० स्मृ० २।६८)। **व्यतिक्रमोऽतिक्रमदोषः।**

## क्षिप्
- {व्यतिक्षिप्}
- क्षिप् (क्षिप प्रेरणे)।
- 'आय नार्ययोर्व्यतिक्षेपे कर्मणः साम्यम्' (गौ० ध० २।१।६९)। **व्यतिक्षेपो व्यत्यासः, कर्मव्यतिहारः।**

## गम्
- {व्यतिगम्}
- गम् (गम्लृ गतौ)।
- 'कथमर्जुन कालोऽयं स्वर्गे व्यतिगतस्तव' (भा० वन० ११९३७)। **व्यतिगतोऽतिक्रा तोऽतीतः।**

## तन्
- {व्यतितन्}
- तन् (तनु विस्तारे)।
- 'वियति व्यत्यतन्वातां मूर्ती हरिपयोनिधी' (भट्टि० ८।३)। **व्यतिविस्तारितवन्तौ। स्पर्धयेति गम्यते। अत्र यथाकथंचित्कर्मव्यतिहारो व्याख्येयः।**

## तॄ
- {व्यतितॄ}
- तॄ (तॄ प्लवनतरणयोः)।
- 'यदा ते मोहकलिलं बुद्धिर्व्यतितरिष्यति' (गीता २।५२)। **उत्तरिष्यतीत्यर्थः।**

## पठ्
- {व्यतिपठ्}
- पठ् (पठ व्यक्तायां वाचि)।
- 'कर्तरि कर्मव्यतिहारे' (१।३।१५) **इत्यत्र प्रतिषेधे हसादीनामिति वार्त्तिकोदाहरणे व्यतिपठन्तीति वृत्तौ स्थितम्। तत्र परस्परं पठन्तीत्यर्थः।**

## पत्
- {व्यतिपत्}
- पत् (पत्लृ गतौ)।
- 'व्यतीपातादिसर्वदोषाभिषङ्गरहितेऽहनि' (हर्ष० चतुर्थ उच्छ्वासे)। **गगने हिमकरार्कौ युगपत्स्यातां यदैकमार्गस्थौ। भगणार्धेऽर्कश्च यदा शशी स भवेद् व्यतीपातः॥ इति लाटाचार्य इति तत्र शङ्करमिश्रोपस्कारः।**
- 'व्यतीपातो गजच्छाया ग्रहणं चन्द्रसूर्ययोः' (याज्ञ० १।२१८)। **व्यतीपातो विष्कम्भादिसप्तविंशतियोगान्तर्गतसप्तदशो योग इति मिताक्षरा।**

## भू
- {व्यतिभू}
- भू (भू सत्तायाम्)।
- 'व्यतिभवतेऽर्कमिन्दुः' (बोपदेवः)। **सूर्येण स्पर्धते चन्द्रः, तमभिभवितुमीहत इत्यर्थः।**

## या
- {व्यतिया}
- या (या प्रापणे, प्रापणमिह गतिः)।
- 'वि वारमव्यं समयाति याति' (ऋ० ९।९७।५६)। **व्यतियाति=अतिविध्यति।**
- 'दिवसाः सुभगाः पुण्यास्त्वरिता व्यतियान्ति नः' (रा० ३।२२।१०)। **अतिक्रामन्तीत्याह।**

## यु
- {व्यतियु}
- यु (यु मिश्रणामिश्रणयोः)।
- 'अन्योन्यं स्म व्यतियुतः शब्दाशब्दैस्तु भीषणान्' (भट्टि० ८।६)। **व्यतियुतः=मिश्रयतः। अन्योन्यम् अन्योऽन्यस्य।**

## रिच्
- {व्यतिरिच्}
- रिच् (रिचिर् विरेचने)।
- 'ससस्यानां च सीमानां न लक्ष्मीर्व्यतिरिच्यते' (हरि० २।१०।२८)। **न व्यतिरिच्यते (अन्योऽन्यस्य) नातिशेते।**
- 'स्तुतिभ्यो ब्यतिरिच्यन्ते दूरेण चरितानि ते' (रघु० १०।३१)। **सुदूरमतिक्रामन्ति। निःशेषेण स्तोतुं न शक्यन्त इत्यर्थः। न मत्तो व्यतिरिच्यते। न मद् भिद्यत इत्यर्थः।**
- 'कृत्स्नं विकारजातं सत्त्वरजस्तमांसि न व्यतिरिच्यन्ते' (सुश्रुत० १।९०।६)। **विकारजातात्पृथग्भूत्वा न वर्तन्ते, किन्तर्हि सहैव वर्तन्त इत्याह।**
- 'अत्र द्वितीयार्धव्यतिरेकेण द्वितीयपादस्यैवार्थ इति पुनरुक्तता' (सा० द० ७।११-१२ इत्यत्रोदाहरणम्)। **व्यतिरेको वैपरीत्यम्।**

## वृत्
- {व्यतिवृत्}
- वृत् (वृतु वर्तने)।
- 'सा रात्रिर्व्यत्यवर्तत' (भा० ३।१६७२२)। **अत्यक्रामत् अत्यैत्।**

## सञ्ज्
- {व्यतिसञ्ज्}
- सञ्ज् (षञ्ज सङगे)।
- 'व्यतिषजति पदार्थानान्तर: कोपि हेतुः' (उत्तर० ६।१२)। **व्यतिषजति सम्बध्नाति, संयुनक्ति।**
- 'इमांश्च तल्लोकानेताश्च देवता। व्यतिषजति' (श० ब्रा० ६।३।३।१६)। **उक्तोऽर्थः।**
- 'व्यतिषजेद्याज्यानुवाक्याः' (ऐ० ब्रा० १।११)। **व्यतिषङ्गो व्यत्यासः। याः प्रायणीयस्य पुरोऽनुवाक्यास्ता उदयनीयस्य याज्याः कुर्यात् इति मूल एद व्यतिषङ्गस्वरूपमुक्तम्। तेषां काष्ठमयं पाशकं पादे व्यतिषज्यते तदुच्यते शृङ्खलमिति शृङ्खलमस्य बन्धनं करभे ५।२।७९ सूत्रे वृत्तौ। व्यतिषज्यते बध्यते।**
- 'व्यतिषक्त इव पुरुषः पाप्मना' (ऐ० ब्रा० ४।४)। **व्यतिषक्तः संयुतः संयुक्तः संहितः।**
- 'व्यतिषक्ताभ्यां (मन्त्राभ्यां) जुहोति' (श० ब्रा० ६।३।३।१६)। **संमिश्रिताभ्यां सहोच्चारिताभ्यामविच्छेदेनोदाहृताभ्याम्। सर्व एते स्मार्ता वौदिकैर्व्यतिषक्ताः। परस्परं सम्बद्धा इत्यर्थः।**
- 'नदं व ओदतीनामित्येतयैतानि व्यतिषजति' (ऐ० आ० ५।१।६। **व्यतिषजति मिश्रयति।**
- 'सोमग्रहांश्च सुराग्रहांश्च व्यतिषजति' (तै० ब्रा० १।३।३)। **व्यतिषजति सोमग्रहैः सुराग्रहान् गृह्णाति। पूर्वोऽध्वर्युर्गृह्णाति।**
- 'जघन्यः प्रतिप्रस्थाता' (आप० श्रौ० १८।२।७८)। **अत्र सायणः--अध्वर्युणा प्रथमं सोमग्रहे गृहीते, प्रतिप्रस्थाता प्रथमं सुराग्रहं गृह्णीयात्। ततो द्वितीयो द्वितीयम्। सोऽयं व्यतिषङ्गः।**
- 'यदि कामयेत प्रजा मुह्येयुरिति पशून् व्यतिषजेत्' (तै० सं० ६।६।५)। **विपर्यस्तस्थानान् कुर्यात्, क्रमसाङ्कर्येण स्थापयेत्।**
- 'प्राणापानौ व्यतिषक्तौ प्रजा अनुसंचरतः' (जै० ब्रा० १।१०२)। **व्यतिषक्तौ परस्परसम्बद्धौ।**
- 'नाऽवश्यं बध्नातिर्व्यतिषङ्ग एव वर्तते' (पा० २।१।१ सूत्रे भाष्ये)। **व्यतिषङ्गो रज्ज्वादिनिमित्तः सश्लेषः।**

## सिच्
- {व्यतिसिच्}
- सिच् (षिच क्षरणे)।
- 'पश्य भूतानि दुःखेन व्यतिषिक्तानि सर्वशः' (भा० शां० १७४।१३)। **व्यतिषिक्तानि अभिषिक्तानि अभिवृष्टानि। व्याप्तानीत्यार्थिकोऽर्थः।**

## हन्
- {व्यतिहन्}
- हन् (हन हिंसागत्योः)।
- 'व्यतिघ्नन्ति राजानः' (कर्तरि कर्मव्यतिहारे १।३।१४ इत्यस्य प्रतिषेधके न गतिहिंसार्थेभ्यः १।३।१५ इत्यत्रोदाहृतं वृत्तौ)। **परस्परं घ्नन्तीत्यर्थः।**

## हृ
- {व्यतिहृ}
- हृ (हृञ् हरणे)।
- 'हिरण्यं व्यतिहरतः' (लौ० गृ० १६।२)। **परस्परं दत्तः। अपि वा कन्यामूल्यभूतं स्वर्णं निश्चिनुत इत्यर्थ इति देवपालः।**
- 'पयस्याप्रचरणकाले मेषौ व्यतिहरतः' (आप० श्रौ० ८।६।१६)। **इह व्यतिहारोऽन्योन्यं वैपरीत्येन स्थापनम्। पूर्वं मारुत्यां विहितं मेषं वारुण्यां पयस्यायां स्थापयेदध्वर्युः, प्रतिप्रस्थाता तु वारुण्यां विहितं मारुत्यां स्थापयेदित्येष व्यतिहारः।**
- 'अत्र मेषप्रतिकृती व्यतिहरतः' (आप० श्रौ० ८।२।६।१६)। **व्यतिहरतो विनिमयेन हरतः। पर्युक्षणान्तान् व्यतिहरन्। प्रतिलोमीकुर्वन्। अभ्यन्तरतः कुर्वन्नित्यर्थः।**
- 'हुत्वा दश बलीन्हरेत् प्रदक्षिणं प्रतिदिशमवान्तरदेशेष्वानुपूर्व्येणाति व्यतिहरन्' (गो० गृ० ४।७।२५)।
- 'विक्रमव्यतिहारेण' (रघु० १२।९३)। **व्यतिहारः पर्यायक्रमः। यत्रैकोऽन्यस्य योग्यां क्रियां करोति सोपि कर्मव्यतिहारो भवतीति (पा० १।३।१४ सूत्रे काशिका)।**
