+++
title = "११० व्युप (वि+उप)"

+++

## अस्
### व्युपास्
- अस् (असु क्षेपे)।
- 'अथ सुवर्णरजतौ रुक्मौ व्युपास्यति' (श० ब्रा० १२।८।३।११)। **व्युपास्यति=व्यस्यति, विभज्य ददाति।**

## जप
### व्युपजप
- जप (जप जल्प व्यक्तायां वाचि, जप मानसे च)।
- 'व्युपतोदव्युपजाप०…' (आप० ध० १।२।८।१५)। **व्युपजापः श्रोत्रयोर्मुहुर्मुहुर्जल्पनम्।**

## तुद्
### व्युपतुद्
- तुद् (तुद व्यथने)।
- 'व्युपतोदव्युपजापोदामन्त्रण-नामधेयग्रहणानीति गुरोर्वर्जयेत्' (आप० ध० १।१।८।१५)। **व्युपतोदोङ्गुल्यादिघट्टनं यदाभिमुख्यार्थं क्रियते।**

## नी
### व्युपनी
- नी (णीञ् प्रापणे)।
- 'आग्नेयमेवाग्निष्ठे नियुञ्ज्यादथेतरान्व्युपनयेयुर्यथापूर्वम्' (श० ब्रा० ३।९।१।२२)। **एकैकशो नयेयुरित्यर्थः।**

## युज्
### व्युपयुज्
- युज् (युजिर् योगे)।
- 'नासंपृष्टो व्युपयुङ्क्ते परार्थे' (भा० उ० ३३।२२)। **व्युपयुङ्क्ते वाग्व्ययं करोति।**

## रम्
### व्युपरम्
- रम् (रमु क्रीडायाम्)।
- 'योधा व्युपारमन्युद्धात्' (भा० द्रोण० १३९।५४)। **व्युपारमत्, विरता अभवन् इत्यर्थः।**
- 'व्युपरमं हैके' (आश्व० श्रौ० ७।११।२०)। **विविधम् उपरम्योपरम्य। उपरमणं चात्र विलम्बनमुच्यते नावसानमिति नारायणः।**
- 'इन्द्रियाणां व्युपरमे मनोऽव्युपरतं यदि' (भा० शां० २७५।२४)। **व्युपरमो विरामो विरतिर्विषयेष्वप्रवृत्तिः।**
