+++
title = "१११ विनि"

+++

## अस्
### विन्यस्
- अस् (असु क्षेपे)।
- 'गुणांश्च सूपशाकाद्यान्पयो दधि घृतं मधु। विन्यसेत् प्रयतः पूर्वं भूमावेव…' (मनु० ३।२२६)॥ **विन्यसेत्=विन्यस्येत् विभज्य न्यस्येत् निदध्यात्।**
- 'त्वदर्थमिव विन्यस्ता… शिला' (रा० २।९६।६)। **विन्यस्ता निहिता।**
- 'सुतविन्यस्तपत्नीकः' (याज्ञ० ३।४५)। **पुत्रार्पितपत्नीक इत्यर्थः।**
- 'व्यूढौ विन्यस्तसंहतौ' (अमरः)।

## कृ
### विनिकृ
- कृ (डुकृञ् करणे)।
- 'यो ज्येष्ठो विनिकुर्वीत लोभाद् भ्रातॄन्यवीयसः' (मनु० ९।२१३)। **विनिकुर्वीत वञ्चयेतेति कुल्लूकः। अपकुर्यात्, अपराध्नुयात्, तदर्थं हन्याद् इत्यन्ये।**
- 'तत्त्वया चरता लोके धर्मो विनिकृतो महान्' (रा० ६।११।१८)। **विनिकृतो लङ्घितः।**
- 'विश्वामित्रो विनिकृतो विनिःश्वस्येदमब्रवीत्' (रा० १।५६।२२)। **विनिकृतस्तिरस्कृत इति कतकः। निरस्तसर्वशक्तिरिति तिलककारो रामः।**
- 'वीरो विनिकृतो भ्रात्रा जगद् भ्रमति दुःखितः' (रा० ४।३।२०)। **विनिकृतो निरस्तः।**
- 'राज्याद् विनिकृतोस्माभिः कथं सोस्मासु विश्वसेत्' (भा० शल्य० ५।७)। **विनिकृतो विनाकृतः।**
- 'शरण्यं सर्वभूतानां (मुनिं) पित्रा विनिकृतं तव' (भा० आदि० ५०।७)। **विनिकृतमपकृतं तिरस्कृतम्।**
- 'नामित्रो विनिकर्तव्यः' (भा० शां० ९६।१५)। **निकृत्या वञ्चयितव्य इत्यर्थः।**
- 'अथ यो विनिकुर्वीत ज्येष्ठो भ्राता यवीयसः' (भा० अनु० १०५।७)। **विनिकुर्वीत शाठ्यमाचरेत्।**

## कृत्
### विनिकृत्
- कृत् (कृती छेदने)।
- 'विनिकृत्तानि दृश्यन्ते शरीराणि शिरांसि च' (भा० वन० १६०।५३)। **विनिकृत्तानि खण्डितानि शकलीकृतानि।**

## कॄ
### विनिकॄ
- कॄ (कॄ विक्षेपे)।
- 'विनिकीर्णानि योधानां वदनानि चकाशिरे' (भा० द्रोण० ८९।८)। **इतस्ततो विक्षिप्तानीत्यर्थः।**
- 'विनिकीर्णधनुर्बाणं दृष्ट्वा निहतमर्जुनम्' (भा० वन० ३१३।२)। **उक्तोऽर्थः।**
- 'विनिकीर्णः… भीमबलाद् हतः' (राक्षस:) (भा० वन० ११।७३)। **व्यायताङ्गः पतित इत्यर्थः।**
- 'सिद्धचारणसङ्घैश्च विनिकीर्णः…' (महाशैलः) (रा० ४।४१।३३)। **विनिकीर्ण आकीर्णः।**
- 'क्व नु मां त्वदधीनजीवितां विनिकीर्य क्षणभिन्नसौहृदः। …असि विद्रुतः' (कु० ४।६)॥ **विनिकीर्य सावहेलं परित्यज्य।**

## क्षिप्
### विनिक्षिप्
- क्षिप् (क्षिप प्रेरणे)।
- 'रक्षांसि रक्षांसि विनिक्षिपन्ति' (रा० ५।११।१२)। **अधः पातयन्ति।**
- 'या दिव्या इति मन्त्रेण हस्तेष्वर्घ्यं विनिक्षिपेत्' (याज्ञ० १।१।२३०)। **विनिक्षिपेत्। निदध्यात्, दद्यात्।**
- 'कृत्स्नमेते विनिक्षिप्ताः प्रतिरूपेषु कर्मसु' (भा० शां ८०।३०)। **विनिक्षिप्ता अधिकृताः। प्रतिरूपेष्वनुरूपेषु।**

## गम्
### विनिगम्
- गम् (गम्लृ गतौ)।
- 'तत्रान्यतरार्थं क्रियेत यदि विनिगमनायां हेतुर्भवेत्' (मी० शा० भा० ४।१।२२)।

## ग्रह्
### विनिग्रह्
- ग्रह् (ग्रह उपादाने)।
- 'द्विपा वा बलिनो राजन् वृषभा वा महाबलाः॥ विनिग्राह्या यदि मया निग्रहीष्यामि तानपि' (भा० वि० ४।३३)। **विनिग्राह्या वशे करणीयाः, दमनीयाः।**
- 'न हि दण्डादृते शक्यः कर्तुं पापविनिग्रहः' (मनु० ९।२६३)। **पापनिरोधः। पापाद् वारणम्।**
- 'न्यवेति विनिग्रहार्थीयौ' (नि० १।३।१३)। **नीचैर्निधानार्थकावित्यर्थः।**
- 'अह इति च ह इति च विनिग्रहार्थीयौ' (नि० १।५।२-३)। **अवधारणार्थकावित्यर्थः। विनिग्रहो नाम विभागेनावस्थितयोर्देवदत्तयज्ञदत्तयोरेकतरस्मिन्यज्ञदत्तेऽभिमते गोपायनस्य नियमेन ग्रहणमिति दुर्गः।**
- 'शिरःसु विनिगृह्यैतान् योधयामास पाण्डवैः' (भा० आदि० १२८।१७)। **विनिगृह्य दृढं गृहीत्वेत्यर्थः।**
- 'कर्णस्तु वेदनां धैर्यादसह्यां विनिगृह्य तां' (भा० शां० ३।९)। **विनिगृह्य विनियम्य**

## धा
### विनिधा
- धा (डुधाञ् धारणपोषणयोः)।
- 'त्रेधात्मानं विन्यधत्त पृथिव्यां तृतीयम्' (तै० सं० २।४।१२।३)।
- 'तत्त्रेधा विन्यधत्त पशुषु तृतीयम्' (तै० ब्रा० १।१।६।१)। **विभज्य न्यधादित्यर्थ:।**
- 'तदासां पाप्मनो विनिदध्यात्' (श० ब्रा० १४।४।१।११)। **उक्तोऽर्थः।**
- 'विनिधाय ततो भारं संनिधाय फलानि च' (भा० आदि० ७३।३१)। **विनिधाय स्कन्धादवतार्य, व्यपरोप्य।**
- 'स्तनविनिहितमपि हारम्' (गीत० ११)। **विनिहितो निहितः। विशब्दो न विशेषकृत्।**
- 'मधुगन्धघृतफणितानि विनिधाय द्विगुणा द्वितीयमासे लब्धिः' (बृ० सं० ४१।५)। **विनिधाय संचित्य संगृह्य एकीकृत्य।**
- 'तस्य वैते वयं घोरास्तनू र्विनिधास्यामः' (शां० ब्रा० १।१)। **विनिधास्यामः पृथङ् निधास्यामः।**

## ध्वंस्
### विनिध्वंस्
- ध्वंस् (ध्वंसु अवस्रंसने गतौ च)।
- 'भूमौ बाणैर्विनिध्वस्तां पतितां ज्यामिवायुधात्' (गोरेसियो सं० रा० २।१२५।१३)। **विनिध्वस्ताम् अवस्रस्ताम्, व्यायतपातं पतिताम्।**

## पत्
### विनिपत्
- पत् (पत्लृ गतौ)।
- 'एतं कदम्बमारुह्य तदेव शिशुलीलया। विनिपत्य ह्रदे घोरे दमयिष्यामि कालियम्' (हरि० २।११।५९)॥ **विनिपत्य=अवप्लुत्य।**
- 'तस्करा विनिपत्य ??म्। हृतस्वामनयन् बद्ध्वा स्वपल्लीम्…' (कथा० २२।६२)॥ **विनिपत्य उपद्रुत्य, आक्रम्य।**
- 'त्वदर्थमेतद् विनिपात्यमानं देहं त्वयैव प्रतिमोचितं मे' (मार्क० पु० १७२।१५)। **विनिपात्यमानं हन्यमानम्।**
- 'भर्तारं नानुमन्यन्ते विनिपातगतं स्त्रियः' (रा० २।३९।२०)। **विनिपातगतं कृच्छ्रमुपेतम्।**
- 'विवेकभ्रष्टानां भवति विनिपातः शतमुखः' (भर्तृ० २।१०)। **विनिपातः पातः, विपच्च।**
- 'विधिहेतुरहेतुरागसां विनिपातोपि समः समुन्नतेः' (कि० २।३४)। **विनिपातो भ्रंशः।**
- 'जपतां जुह्वतां चैव विनिपातो न विद्यते' (मनु० ४।१४६)। **विनिपातो दैवमानुषोपद्रवः।**
- 'विवादे विद्याभिजनसम्पन्ना वृद्धा मेधाविनो धर्मेष्वविनिपातिनः' (आप० ध० २।११।२९।५)। **विनिपातः प्रमादः। अविनिपातिनोऽप्रमादिनः।**
- 'विनिपतिततुषारः क्रौञ्चनादोपगीतः' (ऋतु० ४।८१)। **विनिपतितः पतितः। नार्थो विनिभ्याम्।**
- 'कटेन पातितो यामि' (मृच्छ० २।८)।

## पद्
### विनिपद्
- पद् (पद गतौ)।
- 'एते चान्ये च बहवो बलवन्तो दुरासदाः। विनिपन्ना मया दृष्टाः' (रा० ७।२२।२८)। **विनिपन्ना परासवो भूशायिनः। निपद्यतिः शयने रूढः।**

## मे
### विनिमे
- मे (मेङ् प्रणिदाने)।
- 'वर्णयाकर्णितं मह्यमेह्यालि विनिमीयताम्' (नै० २०।११३)। **विनिमीयतां परिवृत्तिः क्रियताम्।**
- 'सम्पद्विनिमयेनोभौ दधतुर्भुवन ??म्' (रघु० १।२६)। **विनिमयः परस्परं प्रणिदानम्।**
- 'तेजोवारिमृदां यथा विनिमयः' (भा० पु० १।१।१)। **इत्यत्र विनिमयो व्यत्ययोऽन्यस्मिन्नानावभास इति श्रीधरः। कवेरभिमतोऽयमर्थः कल्पितोऽन्यत्र दुर्लभः।**

## यम्
### विनियम्
- यम् (यम उपरमे)।
- 'यथा कूर्म इहाङ्गानि प्रसार्य विनियच्छति। एवमेवेन्द्रियग्रामं बुद्धिः सृष्ट्वा नियच्छति' (भा० शां० २४७।१४)॥ **विनियच्छति संहरति प्रतिसंहरति संकोचयति।**
- 'प्रमोहं विनियच्छति' (भा० अनु० १४।४१७)। **वारयति, विधेयीकरोतीति वाऽर्थः।**
- 'विनियताहारः' (रा० ३।६।७)। **मिताहार इत्यर्थः।**

## युज्
### विनियुज्
- युज् (युजिर् योगे)।
- 'विनियुञ्जीत राज्ये त्वां गोविन्दवचनेन च' (भा० शल्य० ४।४७)। **विनियुञ्जीत नियुञ्जीत निवेशयेत्। विशब्द इहार्थान्तरप्रतीतिकृन्न।**
- 'यथा सम्राडेवाधिकृतान् विनियुङ्क्ते' (प्रश्नोप० ३।४)। **उक्तोऽर्थः।**
- 'गृहाणीव हि मर्त्यानामाहुर्देहानि पण्डिताः। कालेन विनियुज्यन्ते…' (भा० स्त्री० ३।८)॥ **विनियुज्यन्ते विप्रयुक्तानि भवन्ति, सापगमानि भवन्तीत्यर्थः।**
- 'प्रत्येकं विनियुक्तात्मा कथं न ज्ञास्यसि प्रभो' (कु० २।३१)। **विनियुक्तः संनियुक्तः।**
- 'हयेषु विनियुक्तेषु विमुखोभवदाहवे' (भा० आदि० १३८।५३)। **विनियुक्ता रथेभ्यो वियुक्ता विमुक्ताः विषिता इत्यर्थः। अत्र विर्विरोधवचनः। धात्वर्थविपर्यासकृत्।**
- 'विनायकः कर्मविघ्नसिद्ध्यर्थं विनियोजितः' (याज्ञ० १।२७१)। **विनियोजितो व्यापारितः।**
- 'रक्षार्थं यज्ञवाटस्य पाण्डवान्विनियुज्य च' (हरि० २।८४।४)। **विनियुज्य व्यापार्य। यज्ञवाटरक्षाकर्म पाण्डवेषु निक्षिप्य समर्प्येत्याह।**
- 'अहेति विनियोगे च' (पा० ८।१।६१)। **नानाप्रयोजनो नियोगो विनियोगः।**
- 'आर्षं छन्दश्च दैवत्वं विनियोगस्तथैव च। अनेनेदं तु कर्तव्यं विनियोगः प्रकीर्तितः॥ बभूव विनियोगज्ञः साधनीयेषु वस्तुषु' (रघु० १७।६७)। **विनियोगः प्रयोग उपयोगः।**
- 'विनियोगप्रसादा हि किङ्कराः प्रभविष्णुषु' (कु० ६।६२)। **विनियोगः कृत्यनिर्वहणे व्यापारणा। कर्तव्यभारनिक्षेपः।**
- 'नानाप्रयोजनो नियोगो विनियोगः' (पा० ८।१।६१ सूत्रे वृत्तौ)। **त्वमह ग्रामं गच्छ। त्वमहारण्यं गच्छेत्युदाहरणम्। पुस्तक उदाहरणं नादायीति तदिह दीयते।**

## विश्
### विनिविश्
- विश् (विश प्रवेशने)।
- 'जनपदविनिवेशः' (कौ० अ० १)। **विनिवेशः संनिवेश एकत्रावस्थितिः।**
- 'स्विन्नाङ्गुलिविनिवेशो रेखाप्रान्तेषु दृश्यते मलिनः' (शा० ६।१५)। **विनिवेशश्चिह्नं लक्ष्म।**

## वृ
### विनिवृ
- वृ (वृञ् आवरणे)।
- 'वातोपि निश्चरंस्तत्र प्रवेशे विनिवार्यते' (भा० आदि० ४२।३२)। **विनिवार्यते प्रतिषिध्यते। अपार्थको विः। निस्तु निषेधस्य द्योतकः।**
- 'तत्कर्म कृत्वा विनिवार्य भूयः' (श्वेता० उ० ६।३)। **विनिवार्य प्रत्यवेक्षणं कृत्वेति शङ्करः।**

## वृत्
### विनिवृत्
- वृत् (वृतु वर्तने)।
- 'विषया विनिवर्तन्ते निराहारस्य देहिनः' (गीता २।५९)। **पराङ्मुखा भवन्तीत्याह।**
- 'सपिण्डता तु पुरुषे सप्तमे विनिवर्तते' (मनु० ५।६०)। **विनिवर्तते निवर्तते नानुवर्तते विरमतीत्यर्थः।**
- 'इक्ष्वाकुवंशजो राजा विनिवृत्तः स्ववंशकृत्' (हरि० २।२३।५)। **विनिवृत्तो विनष्टः। निवृत्तसत्ताक इति तु पदार्थः।**
- 'यस्मादपत्यकामो वै भर्ता मे विनिवर्तितः' (भा० अनु० ८४।७४)। **विनिवर्तितः पराङ्मुखीकृतः।**

## स्था
### विनिष्ठा
- स्था (ष्ठा गतिनिवृत्तौ)।
- 'एवं व्यादिश्य विप्रौ तु क्रियास्तत्र (नृपवेश्मनि) विनिष्ठितौ' (रा० २।३।२०)। **विनिष्ठितौ स्थितौ। नेहोपसर्गौ विनी अन्तरमर्थे कुरुतः।**

## हन्
### विनिहन्
- हन् (हन हिंसागत्योः)।
- 'लोकाः स्वस्था भवन्त्यद्य तस्मिन्विनिहतेऽसुरे' (हरि० १।११।३७)। **विनिहते हते। अपार्थकौ विनी।**

## क्रम्
### विनिक्रम्
- क्रम् (क्रमु पादविक्षेपे)।
- 'यथा प्रविश्यान्तरमन्तकस्य को वै मनुष्यो हि विनिष्क्रमेत' (भा० वन० १२०।१५)। **विनिष्क्रामेत्=निर्गच्छेत्। काले मनुष्यो न विनिष्क्रमेतेति पाठान्तरम्।**
