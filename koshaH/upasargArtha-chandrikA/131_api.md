+++
title = "१३१ अपि"

+++

## अस्
### अप्यस्
- अस् (अस भुवि)।
- 'अप्सरास्वपि गन्धर्व आसीत्' (अथर्व० २।२।३)। **अप्यासीत् अन्तरासीत्।**
- 'सर्वा ता ते अपि देवेष्वस्तु' (ऋ० १।१६२।८)। **अप्यस्तु भागोऽस्तु। सर्वस्मिन्नुक्तेऽर्थे भागी स्या इत्यर्थः।**
- 'अस्मे स (रयिः) इन्द्रावरुणाव् अपिष्यात्' (ऋ० १।६०।६)।  **उक्तोऽर्थः।**
- 'युष्मे देवा अपि ष्मसि युध्यन्त इव वर्मसु' (ऋ० ८।४७।८)। **अपि ष्मसि=अपिष्याम=युष्माकं ने??ष्ठिनः स्याम, अत्यन्तं निजाः स्यामेत्याह।**

## इ
### अपी
- इ (इण् गतौ)।  
- 'यदाप उच्छुष्यन्ति वायुमेवापियन्ति' (छां० उ० ४।३।२)। **अपियन्ति समाविशन्ति।**
- 'तं यथा समुद्रं स्रोत्या एवं सर्वे यज्ञक्रतवोऽपियन्ति' (ऐ० ब्रा० ३।३९)। **अपियन्ति अन्तर्भवन्ति।**
- 'तदन्तकोप्येति विनाशकाले' (भा० उ० ४४।२९)। **तद् ब्रह्म (द्वितीयान्तम्)। अन्तकः कालः। अप्येति लीयते ब्रह्मणि।**
- 'उशिक् त्वं देव सोमाग्नेः प्रियं पाथोऽपीहि' (श० ब्रा० ११।५।९।१२)। **प्रियमन्तं प्रविशेत्याह।**
- 'स्वां योनिमपीतन' (अथर्व० १०।५।२३)। **स्वस्यां योनौ लीयध्वम् इत्याह।**
- 'पञ्च नद्यः सरस्वतीमपियन्ति सस्रोतसः' (वा० सं० ३४।११)। **तत्र लीना भवन्ति, तादात्म्यमापद्यन्त इत्यर्थः। दृषद्वती शतद्रूश्चन्द्रभागा विपाशेरावतीत्यादिकाः पञ्च नद्यः।**
- 'या काश्चेष्टयस्ताः सर्वा अग्निष्टोममपियन्ति' (ऐ० ब्रा० ३।४०)। **अग्निष्टोमेऽन्तर्भवन्तीत्याह।**
- 'यदा सूर्योऽस्तमेति वायुमेवाप्येति' (छां० उ० ४।३।१)। **उक्तोऽर्थः।**
- 'स एवं विद्वांश्छन्दोमयो देवतामयो ब्रह्ममयोऽमृतमयः सम्भूय देवता अप्येति' (ऐ० ब्रा० २।४०)। **अप्येति प्राप्नोति।**
- 'वृषेव वाजी शिशुमतीरपीत्या' (ऋ० २।४३।२)। **अपीत्य, अभिगत्य, अन्तः प्रविश्य। सांहितिको दीर्घः।**
- 'य एतद् विदुरमृतास्ते भवन्त्यथेतरे दुःखमेवापियन्ति' (बृ० उ० ४।४।१४)। **अपियन्ति प्राप्नुवन्ति निगच्छन्ति।**
- 'शुचयः शुचिमपि यन्ति लोकम्' (अथर्व० ४।३४।२)। **उक्तोऽर्थः।**
- 'अश्वो न देवाँ अप्येति यज्ञियः' (ऋ० ९।७१।६)। **अप्येति अभिगच्छति।**
- 'मा शिश्नदेवा अपि गु र्ऋतं नः' (ऋ० ६।२२।५) **माऽपिगुः=माऽऽगमन्, मोपगमन्, मा निविक्षन्त। अपिराङर्थ उपार्थे वा।**
- 'आगादुदगादयं जीवानां व्रातमप्यगात्' (अथर्व० २।९।२)। **जीवानां व्रातेन समुदयेन मिश्रोऽभूदित्यर्थः।**
- 'वशा पर्जन्यपत्नी देवाँ अप्येति ब्रह्मणा' (अथवं० १०।१०।६)। **अप्येति प्राप्नोति।**
- 'जरामृत्युं पुनरेवापियन्ति' (मुण्ड० १।२।७)।  
- 'मा त्वा तपत् प्रिय आत्माऽपियन्तम्' (ऋ० १।१६२।२०)। **अपियन्तं लोकान्तरं प्रयन्तं म्रियमाणमित्यर्थः।**
- 'स्वमपीतो भवति तस्मादेनं स्वपितीत्याचक्षते' (छां० उ० ६।७।१)। **स्वमपीत आत्मनैकीभूत इत्याह।**
- 'लोकानपीतान् ददृशे स्वदेहे' (भा० पु० ३।८।१०)। **अपीतान् लीनान् लयं गतान्।**
- 'एवं ह्येते तदापीता भवन्ति' (श० ब्रा० १०।५।२।१५)। **अपीताः समाविष्टाः।**
- 'प्रभवाप्ययौ हि' (ब्र० सू० )। **अप्ययो लयः, प्रलयः।**
- 'अपीतौ तद्वत्प्रसङ्गादसमञ्जसम्' (ब्र० सू० २।१।८)। **अपीतिः=अप्ययः।**
- 'ब्रह्मैव सन्ब्रह्माप्येति' (बृह० उ० ४।४।६)। **ब्रह्माप्येति ब्रह्माभिसंविशति, ब्रह्मणि लीयते।**
- 'अथा पितॄन् सुविदत्रानपीतन' (तै० सं० १।८।५)। **अपीतन=अपि इतन=अपीत=अनुप्राप्नुत, एकी भवत इति भट्टभास्करः।**
- 'वृषेव वाजी शिशुमतीरपीत्या' (ऋ० २।४३।२)। **अपीत्य व्यवायार्थमुपगम्य। सांहितिको दीर्घः।**

## इष्
### अपीष्
- इष् (इष गतौ)।  
- 'अस्य व्रतेष्वपि सोम इष्यते' (ऋ० ९।६९।१)। **अपीष्यतेऽन्विष्यते, मृग्यते, तत्प्राप्तौ प्रयत्यते।**

## ईक्ष्
### अपीक्ष्
- ईक्ष् (ईक्ष दर्शने)।
- 'दीर्घकालमपीक्षेत निहन्यादेव शात्रवान्' (भा० शां० १०३।१८)।  **अपीक्षेत प्रतीक्षेत।**

## ऊह्
### अप्यूह्
- ऊह् (ऊह वितर्के)।
- 'मोघं वा देवाँ अप्यूहे' (ऋ० ७।१०४।१४)। **अप्यूहे अवजगाम अवागमम्। लिट्युत्तमैकवचने रूपम्। अमन्त्र इति पर्युदासादामभावः। वर्णाकारप्रतिध्वाननेत्रगात्रविकारतः।**
- 'अप्यूहन्ति मनस्तज्ज्ञाः' (हितोप० ३।३३)। **अप्यूहन्ति उन्नयन्ति। तर्कयन्ति।**

## कृत्
### अपिकृत्
- कृत् (कृती छेदने)।  
- 'इदमहं रक्षसो ग्रीवा अपिकृन्तामि' (वै० सं० १।२।५)।  **अपिकृन्तामि अपकृन्तामि।**
- 'वागपि गच्छतु' (अथर्व० २।१२।८)। **अपिगच्छतु अप्येतु।**

## गम्
### अपिगम्
- गम् (गम्लृ गतौ)।
- 'अपि पन्थामगन्महि स्वस्तिगामनेहसम्' (ऋ० ६।५१।१६)।  **अप्यगन्महि आतिष्ठेम।**
- 'असुं वागपि गच्छतु' (अथर्व० २।१२।८)। **अपिगच्छतु अप्येतु।**

## ग्रह्
### अपिग्रह्
- ग्रह् (ग्रह उपादाने)।
- 'कुणपगन्धान्नापि गृह्णीत सोमस्य हैष राज्ञो गन्धः' (श० ब्रा० ४।१।३।८)। **नासिकां हस्तेन नापिदधीतेत्यर्थः।**
- 'यदि स्मयेतापि गृह्यस्मयेत' (आप० ध० १।२।७।७) **अपिगृह्य मुखं हस्तेनापिधाय।**
- 'कर्णावपिगृह्य निनदमिव नदथुरिवाग्नेरिव ज्वलत उपशृणोति' (छां० उ० ३।१३।७)।
- 'प्राणो ह वै हिङ्कारस्तस्मादपिगृह्य नासिके न हिङ्कर्तुं शक्नोति' (श० ब्रा० १।४।१।२)। **उक्तोऽर्थः।**

## दृभ्
### अपिदृभ्
- दृभ् (दृभी ग्रन्थे)।
- 'परेत्ययममुं लोकं पिदृभ्मः' (शां० ब्रा० २।९)। **अपिदृभ्मः=अपिदृभामः, दृढमाशंसामहे।**

## दो
### अपिदो
- दो (दो अवखण्डने)।  
- 'भिनद्मि मुष्कावपि द्यामि शेपः' (अथर्व० ४।३७।७)। **अपिद्यामि अवद्यामि विशसामि।**

## धा
### अपिधा
- धा (डुधाञ् धारणपोषणयोः)।  
- 'वैश्वानरस्य दंष्ट्रयोरग्नेरपिदधामि तम्' (अथर्व० ४।३६।२)। **अपिदधामि प्रक्षिपामि प्रास्यामि।**
- 'तांस्ते अग्ने पिदधाम्यास्ये' (वा० सं० ११।८०)। **उक्तोऽर्थः।**
- 'तस्मा एतदन्नाद्यमपिदधाति यथा कुमाराय वा जाताय वत्साय वा स्तनमपिदध्यात्' (श० ब्रा० २।२।१।१)। **अपिदध्यात् मुखे निदधीत। तस्मै दद्यात्।**
- 'अश्मना बिलमप्यधाम्' (अथर्व० ७।३३।२)। **आच्छादयमित्यर्थः।**
- 'धनेनाधर्मलब्धेन यच्छिद्रमपिधीयते' (भा० उ० ३५।७०)। **संव्रियत इत्यर्थः।**
- 'क्रव्यादो वृष्ट्वापि धत्स्वासन्' (अथर्व० ८।३।२)। **आसन् आसनि आस्य ओष्ठाभ्यामाच्छादयेत्युक्तं भवति।**
- 'चक्षूंष्यपिधध्वं वो विधास्ये क्षेममञ्जसा' (भा० पु० १०।३०।२२)।  **अपिधध्वं संवृणुध्वं निमीलयध्वम्।**
- 'सर्वाण्येवापिधीयन्ते पदजातानि कौञ्जरे' (भा० अनु० ११४।६)।  **आच्छाद्यन्ते। सर्वे पादा हस्तिपादे निमग्ना इति सुभाषितार्थ एवात्रानूदितः। अयमेवार्थः (शां० २४५।१८) इत्यत्राप्युक्तः। अथो अप्येवैनं दध्यात्।**
- 'अमुष्य त्वा प्राणमपिदधामीति' (श० ब्रा० ४।१।१।१८)।  **अपिदध्यात् अवपीडयेद् हस्तेनेत्याह।**
- 'मृत्यव आत्मानमपिदध्यात्' (श० ब्रा० १३।३।५।२)। **अपिदध्याद् अर्पयेत्।**
- 'रुद्राय पशूनपिदध्यात्' (तै० ब्रा० १।१।५।९)। **उक्तोऽर्थः।**
- 'जातायैवास्मा अन्नमपिदधाति' (तै० सं० ५।३।४।१)। **उक्तपूर्व एवार्थः।**
- 'तुच्छेनाभ्वपिहितं यदासीत्' (ऋ० १०।१२९।३)। **अपिहितमावृतम्।**
- 'अपिहितपाणिः' (शां० गृ० ४।२।१२)। **बद्धमुष्टिरित्यर्थः।**
- 'ध्वजेन पिहिताः सर्वा दिशो न प्रतिभान्ति मे' (भा० वि० ४६।१८)। **आच्छादिता इत्यर्थः।**
- 'आनुडहेन चर्मणापिहितः' (बाणः) (लाट्या० श्रौ० ४।१।१)।  **अपिहितः परिवृतः परिहितः।**
- 'अर्थो गिरामपिहितः विहितश्च किञ्चित्। सत्यं चकास्ति मरहट्टवघूस्तनाभः॥' (सुभाषितम्)। **अपहितोऽसंवृतः। पिहितः संवृतः।**
- 'शङ्कापिहितचारित्रः' (बौ० ध० १।५।१४।८)। **शङ्कोपरुद्धानुष्ठान इत्यर्थः।**
- 'ऋच एव हि प्रायेणातितरामपिहितार्थाः' (नि० ७।१।१ इत्यत्र दुर्गः)।  **अपिहितार्थाः संवृतार्थाः।**
- 'जातरूपेणापिधाप्य' (कौ० सू० १३।२६)। **पिधानं कारयित्वा।**
- 'अमृतापिधानमसि' (तै० आ० १०।३५।२)। **अपिधानमाच्छादनम्।**
- 'नैकजलदच्छत्रापिधानं जगत्' (मृच्छ० ५।२४)। **उक्तोऽर्थः।**
- 'उत्तरेणापिधान्याम्' (आप० ध० २।४।??)। **अपिधानी कवाटम्। तदर्गलमित्यन्य इति हरदत्तः।**
- 'गव्यं चिदूर्वमपिधानवन्तम्' (ऋ० ५।२९।१२)।  
- 'प्रियाँ अपिधीर्वनिषीष्ट मेधिरः' (ऋ० १।१२७।७)। **अपिधिरग्नावधिश्रितं हव्यम्।**
- 'अथो यज्ञस्यैव छिद्रमपिदधाति' (तै० सं० १।७।३)। **अपिदधाति पिदधाति छादयति पूरयति।**
- 'वधार्थं रावणस्येह पिहितं पुरुषोत्तमम्' (रा० ६।११९।१७) **मत्पुत्रत्वेनाच्छादितम्।**

## नह्
### अपिनह्
- नह् (णह बन्धने)।
- 'मन्दारमाला हरिणा पिनद्धा' (शा० ७।२)। **पिनद्धा बद्धा।**
- 'पिनद्धां धूमजालेन प्रभामिव विभावसोः' (रा० ५।१८।४)। **पिनद्धां परिवेष्टितां रुद्धाम्।**
- 'कवचं पिनह्य' (भट्टि० ३।४७)। **अपेरल्लोपः प्रायिकः।**
- 'पिनह्य तानि पुष्पाणि केशेषु वरवर्णिनी' (भा० अनु० ४२।९)।  **पिनह्य बद्ध्वा ग्रथित्वा।**
- 'एकशङ्खास्तदा नार्यो गवेधुकपिनद्धकाः' (हरि० ३।३।३७)। **पिनद्धका अलङ्काराः।**

## नी
### अपिनी
- नी (णीञ् प्रापणे)।  
- 'वाचैव तद्यज्ञं पन्थानपि नयति (ऐ० ब्रा० १।८)। **अपिनयति प्रापयति।**
- 'स एवैनमपथात् पन्थानमपिनयति' (तै० सं० २।२।२१)।  **अपिनयति अभिवर्तयति प्रापयति।**
- 'यदि ह वा अपिनीत इव यजमानो भवति' (ऐ० ब्रा० २।२)।  **अपिनीतोऽपनीतो लोकान्तरं सङ्क्रमितः। उपरत इति यावत्।**
- 'अग्नि र्वै पथिकृत् पथामपिनेता। स एवैनं यज्ञपथमपिनयति' (श० ब्रा० १२।२।६।१)।

## पद्
### अपिपद्
- पद् (पद गतौ)।
- 'प्राणो वातमपिपद्यते' (श० ब्रा० ३।४।२।६)। **अपिपद्यतेऽप्येति अभिसंविशति, समाविशति।**

## भू
### अपिभू
- भू (भू सत्तायाम्)।  
- 'अप्यभूर्भद्रे सुकृतस्य लोके' (अथर्व० २।१०।७)।  
- 'तस्य वयं हेडसि मापि भूम' (अथर्व० ७।२०।३)। **तस्य क्रोधविषये मा पप्तामेत्यर्थः। अप्यभूः=अन्तरभूः।**
- 'अयमग्ने जरिता त्वे अभूदपि' (ऋ० १०।१४२।१)। **त्वेप्यभूत् त्वयि भाग्यभूदित्यर्थः।**
- 'अपीन्द्रः सोमपीथेऽभवत्' (ऐ० ब्रा० ७।२८)। **सोमपाने भाग्यभूत्, सोमस्यापिबदित्यर्थः।**

## या
### अपिया
- या (या प्रापणे)।  
- 'भिनद्मि मुष्कावपि यामि शेपः (अथर्व० ४।३७।७)। **अपियामि अपिगतं निरुद्धं करोमि।**

## याच्
### अपियाच्
- याच् (टुयाचृ याच्ञायाम्)।  
- 'अप्यस्य पुत्रान्पौत्रांश्च याचयते बृहस्पतिः' (अथर्व० १२।४।३८)।  **अपिस्तिङन्तेन न सम्बध्यत इति साधीयो दर्शनम्। न ह्यपियाचिर्याचेर्भिन्नमर्थमाह। याचयते याच्यान् करोतीत्यर्थः।**

## रुह्
### अपिरुह्
- रुह् (रुह बीजजन्मनि)।
- 'पृथिव्यै खातमपि रोहति' (तै० सं० २।५।१।३)। **अपिरोहति उद्भवति।**

## वह्
### अपिवह्
- वह् (वह प्रापणे)।  
- 'मोघं वा देवाँ अप्यूहे अग्ने' (ऋ० ७।१०४।१४)। **अप्यूहे तर्कयामि चिन्तयामि।**

## वृ
### अपिवृ
- वृ (वृञ् वरणे)।
- 'अपीव योषा जनिमानि वव्रे' (ऋ० ३।३८।८)। **अपिवव्रे वृणुते कामयते।**

## वृज्
### अपिवृज्
- वृज् (वृजी वर्जने)।  
- 'मयि देवासोऽवृजन्नपि क्रतुम्' (ऋ० १०।४८।३)। **अपिवृजन् अपावर्जयन्, अभिमुखमकुर्वन्, मां प्रापयन्।**

## वृत्
### अपिवृत्
- वृत् (वृतु वर्तने)।  
- 'प्रास्य पारं नवतिं नाव्यानामपि कर्तमवर्तयोऽयज्यून्' (ऋ० १।१२१।१३)। **कर्तमप्यवर्तयः=गर्तेऽन्तरपातयः।**

## व्ये
### अपिव्ये
- व्ये (व्येञ् संवरणे)।
- 'अक्ष्यावपि व्ययामसि' (अथर्व० १।२७।१)। **प्रक्षिणी अभिनह्यामः संवृण्म इत्यर्थः।**

## व्रश्च्
### अपिव्रश्च्
- व्रश्च् (ओव्रश्चू छेदने)।
- 'शीर्षाणि हरसापि वृश्च' (ऋ० १०।८७।१६)। **अपिवृश्च छिन्द्धि।**

## सृज्
### अपिसृज्
- सृज् (सृज विसर्गे)।
- 'यस्मिन्नेनमपिसृज्य रक्षन्ति' (श० ब्रा० १३।४।२।५)। **अपिसृज्य विसृज्य।**
- 'गार्हपत्येङ्गारानपिसृज्य' (भा० श्रौ० ६।१०।१२)। **अपिसृज्य अतिसृज्य।**
- 'सोमोंशून् पुनरपि सृजति' (तै० सं० ६।४।४)। **पुनरपि सङ्घात एकी करोतीत्यर्थः।**

## स्था
### अपिस्था
- स्था (ष्ठा गतिनिवृत्तौ)।
- 'मा मे सख्युः स्तामानमपि ष्ठात' (अथर्व० ५।१३।५)। **मापिष्ठात मोपगात मोपसृपत।**
- 'यदीं गच्छन्त्युशतीरपिष्ठितम्' (ऋ० १।१४५।४)। **अपिष्ठितमुपसृप्तमुपेतम्।**
- 'एको वो देवोऽप्यतिष्ठत् स्यन्दमाना यथावशम्' (अथर्व० २।१३।४)। **अप्यतिष्ठत् अध्यतिष्ठत्। अध्यर्थेऽपिः।**

## ह्नु
### अपिह्नु
- ह्नु (ह्नुङ् अपनयने)।  
- 'न देवानामपि ह्नुतः सुमतिं न जुगुक्षतः' (ऋ० ८।३१।७)।  **अपिह्नुतः प्रत्याचक्षाते।**
