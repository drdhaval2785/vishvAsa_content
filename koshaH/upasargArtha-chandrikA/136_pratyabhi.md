+++
title="१३६ प्रत्यभि"

+++

## चर्
### प्रत्यभिचर्
- चर् (चर गतिभक्षणयोः)।
- 'प्रति तमभि चर योऽस्मान्द्वेष्टि यं वयं द्विष्मः' (अथर्व० २।१।३)। **परकृतां कृत्यां निवर्त्य तमपि नाशयेत्यर्थः।**

## ज्ञा
### प्रत्यभिज्ञा
- ज्ञा (ज्ञा अवबोधने)।
- 'यतस्त्वं भिन्नजात्यन्वयसंस्कारं शरीरं जात्यन्वयवर्जितस्यात्मनः प्रत्यभिज्ञासीः' (उप० सा० १।१५)। **प्रत्यभिज्ञासीः=प्रत्यभ्यज्ञासीः=अज्ञासीः। स्मरणं तु नार्थः।**

## धा
### प्रत्यभिधा
- धा (डुधाञ् धारणपोषणयोः)।
- 'विश्वं…प्रत्यभिधास्यति' (भा० पु० ३।७।४)। **प्रतिसंहरिष्यतीत्यर्थः। प्रत्यपिधास्यतीति पाठान्तरम्।**
- 'मया प्रत्यभिहिता' (शा० )। **प्रतिवचनमुक्ता, प्रत्युक्ता।**
- 'यथा च प्रत्यभिहितम्' (भा० उ० १९१।४)। **तदनुमतमित्यर्थः।**

## मृश्
### प्रत्यभिमृश्
- मृश् (मृश आमर्शने, आमर्शनं स्पर्शः)।
- 'यद्यु नीची स्रुक् स्यादपि वा भिद्येत किं तत्र कर्म का वा प्रायश्चित्तिरिति। तस्योक्तः प्रत्यभिमर्शः' (जै० ब्रा० १।५४)। **प्रत्यभिमर्शः शोधनम्।**
- 'इत्यात्मनः प्रत्यभिमर्शः' (ऐ० ब्रा० ७।३३)। **हस्तेन सम्पूर्णः स्पर्शः प्रत्यभिमर्शः।**

## युज्
### प्रत्यभियुज्
- युज् (युजिर् योगे)।
- 'चित्राङ्गदोऽथ तं क्रोधाद् धावन् प्रत्यभियुक्तवान्' (कथा० १०७।९९)। **तं प्रत्यभियुक्तवान् तं प्रत्यवास्कन्दत्।**
- 'अभियोगमनिस्तीर्य नैनं प्रत्यभियोजयेत्' (याज्ञ० २।९)। **न प्रत्यभियोजयेत्, अभियुज्यत इत्यभियोगोऽपराधः, तेन न प्रतीपं योजयेदित्यर्थः।**

## नन्द्
### प्रत्यभिनन्द्
- नन्द् (टुनदि समृद्धौ)।
- 'अभिवाद्य…विप्रांश्च तैश्च प्रत्यभिनन्दितः' (भा० अनु० १६७।१६)। **प्रत्यभिनन्दितः स्वागतव्याहारेणाऽऽसनादिदानेन च सभाजितः।**

## वद्
### प्रत्यभिवद्
- वद् (वद व्यक्तायां वाचि)।
- 'प्रत्यभिवादेऽशूद्रे' (पा० ८।२।८३)। **अभिवादितेन गुरुणा प्रयुक्ताऽऽशीः प्रत्यभिवाद आयुष्मानेधि देवदत्त३ इत्यादिलक्षणः।**

## सृ
### प्रत्यभिसृ
- सृ (सृ गतौ)।  
- 'सन्ध्यां वसिष्ठमासीनं तमत्यभिसृताः पुरा' (भा० आदि० ९५।१४)।  **अत्यभिसृताः=अतिक्रान्तवन्तः।**
