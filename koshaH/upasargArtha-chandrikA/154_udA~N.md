+++
title="१५४ उदाङ् (उद्+आङ्)"

+++

## अय्
- {उदाय्}
- अय् (अय गतौ)।
- 'सोऽग्नेः कृष्णो रूपं कृत्वोदायत' (तै० सं० ५।२।६)। **उदायत निरायत निरक्रामत्।**

## इ
- {उदे}
- इ (इण् गतौ)।
- 'वाचाऽऽहूताः पशव उदायन्ति। वाचाऽऽसिद्धा आवर्तन्ते' (काठक० ३४।१२)। **उदायन्ति उत्थाय यन्ति। आसिद्धाः प्रतिषिद्धाः।**
- 'उदेहि मृत्योर्गम्भीरात्कृष्णाच्चित्तमसस्परि' (अथर्व० ५।३०।११)। **उदेहि निष्क्रम्यायाहीत्याह।**
- 'स (राजा) ह प्रातः सभाग उदेयाय' (छां० उ० ५।३।६) (गौतमम्)। **प्रत्युज्जगामेत्याह। सभागः सभायां स्थितः।**
- 'उदागां जीव उषसो विभातीः' (अथर्व० १४।२।४४)। **विभातीरुषसः प्रति गृहान्निरक्रामम्।**
- 'असंवेपमाना अवभृथादुदायन्ति' (शां० ब्रा० १९।३)। **उदायन्ति उत्तरन्ति।**
- 'तस्य वृत्रस्य शीर्षतो गाव उदायन्' (तै० सं० २।१।४।५)। **उदायन् निरगच्छन् निरक्रामन्।**

## कृ
- {उदाकृ}
- कृ (डुकृञ् करणे)।
- 'उद्रुस्रा आकुर्वि हि तिस्र आवः' (ऋ० १०।६७।४)। **(बृहस्पतिः)। उस्रा उदाकः उदाकार्षीत् उदाजीत्, उदकालयत्।**
- 'ता (गाः) होदाचकार' (श० ब्रा० १४।६।१।३)। **उक्तोऽर्थः।**
- 'या रोहिणी सा वार्त्रघ्नी, यामिदं राजा सङ्ग्रामं जित्वोदाकुरुते' (श० ब्रा० ३।३।१।१४)। **वशे कुरुते।**
- 'तासां विलिप्त्यं (=विलिप्तीम्) भीमामुदाकुरुत नारदः' (अथर्व० १२।४।४१)। **उदाकुरुत स्वस्मै पृथक् चकार, वरयामासेत्यर्थः।**
- 'श्येनो वर्तिकामुदाकुरुते' (पा० १।३।३२ वृत्तावुदाहरणम्)। **अधिकुरुते प्रसहते भर्त्सयते।**
- 'अथाहुरुदाकृत्या सा वशं चरेत्' (तै० सं० ७।१।५)। **उदाकृतिरुत्सर्जनम्।**

## ख्या
- {उदाख्या}
- ख्या (ख्या प्रकथने)।
- 'दश वीर्याण्युदाख्यायाह' (श० ब्रा० ३।३।३।४)। **सस्वरं गणयित्वेत्याह।**

## चक्ष्
- {उदाचक्ष्}
- चक्ष् (चक्षिङ् व्यक्तायां वाचि)।
- 'यदध्वर्युरेव गोवीर्याण्युदाचष्टे' (श० ब्रा० ३।३।३।४)। **उच्चैर्ब्रवीतीत्यर्थः।**

## चर्
- {उदाचर्}
- चर् (चर गतिभक्षणयोः)।
- 'सहस्रशृङ्गो वृषभो यः समुद्रादुदाचरत्' (ऋ० ७।५५।७)। **उदाचरत्, उदञ्चत्, उदतिष्ठत्, निरगच्छत्, प्राभवत्।**
- 'गुरोरुदाचारेष्वकर्ता स्वैरिकर्माणि' (आप० ध० १।१।३।१५)। **येषु प्रदेशेषु गुरुरुदाचरति पौनःपुन्येन चरति विहरति तेषु।**
- 'उदाचारेषु चास्यैतानि न कुर्यात्कारयेद्वा' (आप० ध० १।८।३)। **दृष्टिगोचरेषु प्रदेशेष्वित्यर्थः। गुरुसंश्रवे गुरुसन्दर्शे वेति तात्पर्यम्।**

## दा
- {उदादा}
- दा (डुदाञ् दाने)।
- 'उदात्तदन्तानां कुञ्जराणाम्' (रा० २।१००।१०)। **उदात्ता उन्नताः।**
- 'पुरा क्रूरस्य विसृपो विरप्शिन्नुदादाय पृथिवीं जीवदानुम्' (वा० सं० १।२८)। **उदादाय उत्क्षिप्य उद्गृह्य।**
- 'एतस्य लोकस्योदात्तये' (गो० ब्रा० पू० २।२४)। **उदात्तय उद्ग्रहणाय।**

## द्रु
- {उदाद्रु}
- द्रु (द्रु गतौ)।
- 'प्राङुदाद्रवति' (श० ब्रा० १२।४।४।७)। **उदुह्य उद्गृह्याग्रे सरतीत्यर्थः।**

## धा
- {उदाधा}
- धा (डुधाञ् धारणपोषणयोः)।
- 'एतस्योत्तरोऽर्धं उदाहिततरो भवति' (श० ब्रा० ७।५।१।३८)। **उदाहिततर उन्नततरः।**

## नी
- {उदानी}
- नी (णीञ् प्रापणे)।
- 'अश्वं निक्त्वोदानयति' (श० ब्रा० १३।४।२।१)। **उदानयति निष्क्रमयति।**
- 'स्नपितान् (अश्वान्) वोदानीतान्' (श० ब्रा० ५।१।४।५)।
- 'तानुन्नेतोदानयेत्' (अवभृथात्) (लाट्या० श्रौ० ४।४।१३)।
- 'नेष्टः पत्नीमुदानय' (तै० सं० ६।५।८।५, श० ब्रा० ३।८।२।१)।
- 'अथैनां प्राचीमुदानयति' (भा० श्रौ० ७।१३।१०)। **पूर्वां दिशम्प्रति प्रणयतीत्यर्थः।**
- 'ततः प्रतिप्रस्थाता पत्नीमुदानयति' (आप० श्रौ० ७।६।१८।१)। **स्वायतनाद् वेदिसमीपं प्रापयतीत्यर्थः।**
- 'यज्ञोपवीतिनमप आचमय्य देवयजनमुदानयति' (बौ० गृ० २।५।७।८)।
- 'विनेष्ये वा प्रियान्प्राणान् उदानेष्येऽथवा यशः' (भट्टि० ८।२१)। **आहरिष्यामीत्याह। उन्नमयिष्यामीत्यक्षरार्थः।**
- 'स पत्नीमुदानेष्यन् पृच्छति केन चरसीति' (श० ब्रा० २।५।२।२०)। **उदानेष्यन् निष्क्रमय्य सहानेष्यन्।**

## मन्त्र्
- {उदामन्त्र्}
- मन्त्र् (मत्रि गुप्तपरिभाषणे)।
- 'व्युपतोदव्युपजापव्यभिहासोदामन्त्रणानि गुरोर्वर्जयेत्' (आप० ध० १।२।८।१५)। **उदामन्त्रणमुच्चैः सम्बोधनं यथा बधिरस्य क्रियते।**

## यम्
- {उदायम्}
- यम् (यम उपरमे)।
- 'सूर्यस्त्वा मृत्योरुदायच्छतु रश्मिभिः' (अथर्व० ५।३०।१५)। **उदायच्छतु=उद्वहतु उद्गमयतु।**
- 'उदायंस्त कूपादुदकम्' (पा० १।२।१५ वृत्तौ प्रत्युदाहरणम्)। **उद्धृतवानित्यर्थः। उदायंस्त पादम् इति च तत्रैव। अपकृष्टवानित्यर्थ इति पदमञ्जरी। उदायतेति च सूत्रोदाहरणम्। गन्धनं सूचनम् परेण प्रच्छाद्यमानस्यावद्यस्याविष्करणम्। अनेकार्थत्वाद् धातूनां यमिस्तत्र वर्तते। उदाङौ तदर्थस्य द्योतकौ।**

## या
- {उदाया}
- या (या प्रापणे)।
- 'सभामुदायाति' (कौ० सू० १७।२३)। **उच्चलति, उत्थाय यातीत्यर्थः।**

## यु
- {उदायु}
- यु (यु मिश्रणामिश्रणयोः)।
- 'मेक्षणेन त्रिः प्रदक्षिणमुदायौति' (कौ० सू० २।११)। **ऊर्ध्वमीषन्मिश्रयतीत्याह।**
- 'पृथङ् मेक्षणाभ्यां प्रदक्षिणमुदायुवन्' (गो० गृ० ४।१।४)। **उक्तोऽर्थः।**

## रुह्
- {उदारुह्}
- रुह् (रुह बीजजन्मनि)।
- 'पृथिव्या अहमुदन्तरिक्षमारुहम्' (वा० सं० १७।६७, अथर्व० १८।१।६१)। **उच्छब्दो नार्थेऽन्तरं करोति। आरुक्षमित्येवार्थः।**

## वह्
- {उदावह्}
- वह् (वह प्रापणे)।
- 'ततो मां कश्मलाविष्टं सूतस्तूर्णमुदावहत्' (भा० उ० १८०।१५)। **उदावहत्=निरवहत्।**
- 'आजानेया बलिनः साधु दान्ता महाबलाः शूरमुदावहन्ति' (भा० वन० २७०।१०)। **उदावहन्ति अपवाहयन्ति।**
- 'यन्तुः प्रेष्यकरा राजन्राजपुत्रमुदावहन्' (भा० द्रोण० २३।२७)।
- 'नाकुलिं शतानीकं शालपुष्पनिभा हयाः। आदित्यतरुणप्रख्याः श्लाघनीयमुदावहन्' (भा० द्रोण० २१।३०)॥
- 'दत्तास्तुम्बुरुणा दिव्याः शिखण्डिनमुदावहन्' (भा० द्रोण० २३।२०)। **उक्तोऽर्थः।**
- 'भगिनीं वासुदेवस्य सुभद्रां भद्रभाषिणीं भार्यामुदावहत्' (भा० आदि० ९५।७८)। **उपायच्छत, पर्यणयतेत्यर्थः।**
- 'नकुलस्तु चैद्यां करेणुमतीं नाम भार्यामुदावहत्' (भा० आदि० ९५।७९)। **उक्तोऽर्थः। अत्रार्थ उभयोरुदाङोः प्रयोगो विरलः, केवलस्योवस्तु बहुलः। एष व्यवहारः।**
- 'गृहेषु द्व्यष्टसाहस्रं स्त्रिय एक उदावहत्' (भा० पु० १०।७१।२)। **उक्तोऽर्थः।**

## वृत्
- {उदावृत्}
- वृत् (वृतु वर्तने)।
- 'उदिता गान्धर्वमावीवृताम' (अथर्व० १४।२।३६)। **उदावीवृताम निरगमयाम बहिरकुर्म।**
- 'स्रोतांस्युदावर्तयति पुरीषं चातिवर्तयेत्' (सुश्रुत० २।५१६।९)। **उदावर्तयति श्लेष्मादि त्याजयति। उदावर्त इति मलमूत्रवायुनिः सरणरोधकरो रोगविशेषो भवति। उदावर्तेति स्त्रियां कृच्छ्रिणी फेनिला रजोमुक्तिः स्त्रीणाम्।**
- 'स्रोतांस्युदावर्तयति' (वायुः) (माधव० २७।१४)। **उदावर्तयति आवृणोति।**

## शंस्
- {उदाशंस्}
- शंस् (आङः शसि इच्छायाम्)।
- 'यद्वै सवासा अरण्यं नोदाशंसते निधाय वै तद्वासोऽतिमुच्यते।' (श० ब्रा० ५।२।३।५)। **अरण्यं न कामयत इत्याह। उच्छब्दो नार्थे विशेषं करोति।**
- 'व्रतचर्यां वा नोदाशंसीत' (आप० श्रौ० ९।१।४।७९)। **न शक्ष्यामि कर्तुमित्युदीक्ष्य नाशंसीत नेच्छेदित्यर्थ इति रुद्रदत्तः।**

## सृ
- {उदासृ}
- सृ (सृ गतौ)।
- 'उत्प्रतिभ्यामाङि सर्तेरुपसंख्यानम्' (पा० ३।२।७८) **सूत्रे काशिकायाम् उदासारिण्यः प्रत्यासारिण्य इत्युदाहरणे।**

## स्था
- {उदास्था}
- स्था (ष्ठा गतिनिवृत्तौ)।
- **द्वारपालेप्युदास्थित इति वैजयन्ती। उदास्थितः प्रतीहार इति स्वामिनाऽमरोद्घाटने समुद्धृतो दुर्गकोषः। भग्नप्रव्रज्याव्रतो यतिरप्युदास्थित उच्यते। आह च कौटिल्यः--प्रव्रज्याप्रत्यवसितः प्रजाशौचयुक्त उदास्थितः (कौ० अ० १।११।७)। कृत्स्नं चाष्टविधं कर्मेत्यादि (७।१५४) मानवं शास्त्रं व्याचक्षाणः कुल्लूक आह--प्रव्रज्यारुढपतित उदास्थित इति। इत्थम्भूतः परिव्राजकपूर्वश्चारकर्मणि नियुज्यत इत्यन्यदेतत्।**

## हृ
- {उदाहृ}
- हृ (हृञ् हरणे)।
- 'त्वां कामिनो मदनदूतिमुदाहरन्ति' (विक्रम० ४।११)। **मदनदूतीति नाम्ना व्यपदिशन्तीत्यर्थः।**
- 'उदाजहार द्रुपदात्मजा गिरः' (कि० १।२७)। **उदाजहार व्याजहार उच्चारयामास उदीरयामास।**
- 'भोजनवेलातिक्रमे चिकित्सका दोषमुदाहरन्ति' (माल० २)। **उदाहरन्ति प्रवदन्ति।**
- 'त्वमुदाह्रियस्व कथमन्यथा जनैः' (शिशु० १५।२९)। **उदाह्रियस्व व्यपदिश्येथाः। संभावनायां लोट्।**
- 'वैष्णवं यूपमासाद्य वाग्भिरग्निमुदाहर' (रा० १।६२।१९)। **उदाहर स्तुहि (स्तुवीहि)।**
- 'यदेव मित्रं गुरुभारमावहेत् तदेव सुस्निग्धमुदाहरेद् बुधः' (भा० शां० १२०।५५)॥ **उदाहरेत् प्रशंसेत्।**
- 'यत्ते प्रथमं राजन्मन्वन्तरमुदाहृतम्' (हरि० १।७।११)। **उदाहृतमुपवर्णितम्।**
- 'तत्तेऽनुपूर्व्या वक्ष्यामि भीष्मेणोदाहृतं यथा' (हरि० १।१६।८)। **उदाहृतमाख्यातम्। उपोद्धात उदाहार इत्यमरः।**
- 'समूलधातमघ्नन्तः परान्नोद्यन्ति मानिनः। प्रध्वंसितान्धतमसस्तत्रोदाहरणं रविः' (शिशु० २।३३)॥ **उदाहरणं निदर्शनं दृष्टान्तः। प्रध्वंसितमन्धतमसं येन स रविः।**
- 'जयोदाहरणं बाह्वोर्गापयामास किन्नरान्' (रघु० ४।७८)। **गीतविशेषो जयशब्दोपक्रमः स्तुतिपरो जयोदाहरणम्।**
- 'अथाङ्गिरसमग्रगण्यमुदाहरणवस्तुषु' (कु० ६।६५)। **कथाप्रसङ्गेष्वित्यर्थः।**
- 'ललितार्थबन्धं पत्रे निवेशितमुदाहरणं प्रियायाः' (विक्रम० २।४६)। **उदाहरणं दोषप्रख्यापनम्, उपन्यासः।**
- 'यत्तृतीयं छदिर्हविर्धानयोरुदाह्रियते' (तै० सं० ६।२।९)। **उदाह्रियते उपर्याह्रियते।**
- 'अथ हास्य वेदमुपशृण्वतः त्रपुजतुभ्यां श्रोत्रप्रतिपूरणम्। उदाहरणे जिह्वाच्छेदः' (गौ० ध० १२।४)। **उदाहरणमुच्चारणम्।**
