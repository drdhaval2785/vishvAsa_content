+++
title="१६१ अभ्यनु (अभि+अनु)"

+++

## ज्ञा
### अभ्यनुज्ञा
- ज्ञा (ज्ञा अवबोधने)।
- 'अतोऽभ्यनुजानातु भवती' (काद० पृ० २०९)। **अनुजानातु, अनुमन्यताम्। अभिर्नार्थे विशेषं करोति।**
- 'हृदयेनाभ्यनुज्ञातो यो धर्मस्तं निबोधत' (मनु० २।१)। **अभ्यनुज्ञातोऽभिमतः स्वस्य प्रियः। तत्र हि स्वरसान्मनोऽभिमुखी भवतीति कुल्लूकः।**
- 'जामदग्न्याभ्यनुज्ञातमस्त्रे' (भा० द्रोण० १।४६)। **अभ्यनुज्ञातमभिविनीतं शिक्षितम्।**
- 'यदन्यस्याभ्यनुज्ञाय' (मनु० ९।७१)। **अभ्यनुज्ञाय दातुं प्रतिज्ञाय। न दत्त्वा कस्यचित्कन्याम् इति कुल्लूकधृतः पाठः।**
- 'अभ्यनुज्ञाप्य सीतां च ययौ स्वं च निवेशनम्' (रा० २।४।४५)। **सीतायै स्वस्मै च मातृभ्यामनुज्ञां दापयित्वेत्यर्थः।**

## ब्रू
### अभ्यनुब्रू
- ब्रू (ब्रूञ् व्यक्तायां वाचि)।
- 'तदेतदृषिः पश्यन्नभ्यनूवाच' (ऐ० ब्रा० २।३३)। **अभ्यनूवाच तल्लक्षयित्वाऽनुक्रमेणोवाचेत्यर्थः। नार्थोऽभिना। पश्यन्न् इत्यनेन तस्य गतार्थत्वात्।**
- 'पशूनेवैतदभ्यनूक्तम्' (श० ब्रा० १।४।१।९)। **उक्तोऽर्थः।**
- 'इति सम्प्रति दिशोऽभ्यनूच्यन्ते' (श० ब्रा० ८।१।४।२)। **शब्दतो लक्ष्यन्त इत्यर्थः।**

## शास्
### अभ्यनुशास्
- शास् (शासु अनुशिष्टौ)।
- 'हन्ताहमन्यमभ्यनुशासानीति' (छां० उ० ५।११।३)। **अन्यमुपदेष्टारं निर्दिशानीति वाक्यार्थः।**

## सृ
### अभ्यनुसृ
- सृ (सृ गतौ)।
- 'तामृचीकस्ततो दृष्ट्वा योगेनाभ्यनुसृत्य च' (हरि० १।२७।२७)। **योगेनाभ्यनुसृत्य ध्यानेन ज्ञात्वेत्यर्थः।**
