+++
title="१६४ अभ्याङ् (अभि+आ)"

+++

## अज्
- {अभ्याज्}
- अज् (अज गतिक्षेपणयोः)।
- 'देवदत्त गामभ्याज शुक्लाम्' (पा० ८।१।८ वृत्तौ प्रत्युदाहरणम्)। **अभ्याज=इतः प्रेरय।**
- 'तदाहुः कस्मादस्मा ऋषभं दक्षिणामभ्याजन्ति' (ऐ० ब्रा० ६।३)। **अभि सम्यग् अजन्ति ददतीति षड्गुरु०। समीपमानयन्तीति च सायणः।**

## अश्
- {अभ्याश्}
- अश् (अशू व्याप्तौ)।
- 'अभ्याशो ह यदस्मै स कामः समृध्येत' (छां० उ० १।३।१२)। **अभ्याश आशंसा।**

## अस्
- {अभ्यास्}
- अस् (असु क्षेपे)।
- 'मन्ये बाणस्य नगरमभ्यासस्थमरिन्दम' (हरि० २।१२२।१३)। **अभ्यासस्थं निकटेस्थितम्। अभ्याश इत्येव तु युक्तम्।**

## आप्
- {अभ्याप्}
- आप् (आप्लृ व्याप्तौ)।
- 'यदेवास्यात्र विद्वान्वाऽविद्वान्वातिरेचयति न वाभ्यापयति' (श० ब्रा० १०।१।३।१०)। **अभ्यापयति समापयति समाप्तिं गमयति।**
- 'नोहाभिस्तं काममभ्यापयेत्' (श० ब्रा० १।१।१।??।२१)।

## इ
- {अभ्ये}
- इ (इण् गतौ)।
- 'पितृलोकाज्जीवलोकमभ्यायन्ति' (श० ब्रा० १३।८।४।६)। **अभ्यायन्ति=अभिवर्तन्ते।**
- 'नरेन्द्रनागाश्वसमाकुलानाम् (चमूनाम्) अभ्यायतीनामशिवे मुहूर्ते' (भा० भीष्म० ९९।३०)। **अभ्यायतीनामुपायतीनाम्।**
- 'वत्समिच्छन्ती मनसाभ्यागात्' (ऋ० १।१६४।२७)। **अत्राभ्ययनं शरीरेणोपगमनं नाह। मनसा तदिति शब्दतो विस्पष्टोक्तेः। मनसा गमनं च स्मरणं भवतीति विस्मरन्ति विवरीतारः। लौकिके साहित्येत्रार्थे शतशः प्रयोगा उपलभ्यन्ते।**
- 'क्षुधार्तश्चात्तुमभ्यागाद् विश्वामित्रः श्वजाघनीम्' (मनु० १०।१०८)। **अभ्यागाद् अध्यवसितवानिति कुल्लूकः।**
- 'स्नातस्तु काले यथाविध्यभिहृतमाहूतोऽभ्येतो वा न प्रतिसहरेत्' (आप० ध० १।८।७)। **अभ्येतः समीपं गतः।**
- 'दूरादपि गृहानभ्येयात्' (गो० गृ० १।५।२२)। **आगच्छेदित्यर्थः।**

## कृ
- {अभ्याकृ}
- कृ (डुकृञ् करणे)।
- 'यथाऽदोऽदवान् गा वा पुनरभ्याकारं तर्पयन्ति' (ऐ० ब्रा० ३।५)। **पौनः पुन्येन तृणेवलादिभिरभिमुखीकृत्य कण्डूयनेन प्रियशब्देन वा लालयित्वेति सायणः।**

## कृष्
- {अभ्याकृष्}
- कृष् (कृष विलेखने)।
- 'प्रकर्षणाकर्षणयोरभ्याकर्षविकर्षणैः' (भा० आदि० १९०।२५)। **अभ्याकर्षोऽभिमुखमास्फालनम्।**

## क्रम्
- {अभ्याक्रम्}
- क्रम् (क्रमु पादविक्षेपे)।
- 'तन्त्रमेके युवती विरूपे अभ्याक्रामं वयतः षण्मयूखम्' (अथर्व० १०।७।४२)।

## ख्या
- {अभ्याख्या}
- ख्या (ख्या प्रकथने, चक्षिङ आदेशो वा ख्याञ्)।
- 'स य उक्तोक्तः स्याद् योऽभ्याख्यायेत। स एतेन (अग्निष्टुता) यजेत' (जै० ब्रा० २।१३४)। **अभ्याख्यायेत दोषेण युज्येत (लोकेन)। अभिशस्येत, अभिशस्तः स्यादित्यर्थः।**
- 'अथाभ्याख्यातेषु' (तै० उ० १।११।४)। **अभ्याख्याता अभिशस्ताः। अभ्याख्यातेषु कथं वर्तितव्यमित्याह।**
- 'अभ्याख्यानमिदं नीताः पाण्डवाः कविभिः खलैः' (बृहत्कथाकोशे ८३।४८)। **अभ्याख्यानमपवादः, लोके वचनीयता।**

## गम्
- {अभ्यागम्}
- गम् (गम्लृ गतौ)।
- 'दन्तावलो धौम्रो यावति तावति काले पारीक्षितं जनमेजयमभ्याजगाम (तस्मादुत्थाय स्वयमेव विष्टरं निदधौ' (गो० ब्रा० पूर्व० २।५)। **अभ्याजगाम अभ्यागतवान्, अतिथिरित्युपागात्।**
- 'क्वास्ते दुर्योधनोऽसौ कथयत न रुषा द्रष्टुमभ्यागतौ स्वः' (वेणी० ५।२६)। **अभ्यागतातुपेतौ।**
- 'तथाभ्यागतै राजपुरुषैः प्रत्यक्षदर्शनां तां दृष्ट्वा' (तन्त्रा० १।३)। **दिग्विदिग्भ्यः सनिपतितैः।**
- 'क्रमादभ्यागतं द्रव्यं हतमप्युद्धरेत्तु यः' (याज्ञ० २।११९)। **अभ्यागतमायातम्।**
- 'अस्मिन् अभ्यागते काले किं च नः क्षममच्युत' (भा० उ० १५४।२)। **अभ्यागत उपस्थिते संनिहिते।**
- 'सर्वथा राक्षसकुलस्य विनाशोऽभ्यागत इति मन्ये' (अभि० ३)। **उक्तोऽर्थः। अभिः सामीप्ये। सर्वे तेऽभ्यागतज्ञाना वीतरागा विमत्सराः। प्राप्तज्ञानाः। अभ्यामर्द-समाघात-सङ्ग्रामाभ्यागमाहवा इत्यमरेऽभ्यागमो युद्धनामसु पठितः।**
- 'तेषामभ्यागमनं भोजनं विवाहमिति च वर्जयेत्' (आप० ध० १।१।१।३३)। **अभ्यागमनं सत्कारार्थमाभिमुख्येन गमनम्।**

## चर्
- {अभ्याचर्}
- चर् (चर गतिभक्षणयोः)।
- 'विशो अदेवीरभ्याचरन्तीः' (सासहे इन्द्रः) (ऋ० ८।९६।१५)। **अभ्याचरन्तीः सङ्ग्रामयमाणाः।**
- 'अवारयन्त वरणेन देवा अभ्याचारमसुराणाम्' (अथर्व० १०।३।२) **अभ्याचारमभ्यागमम् आयोधनम्।**

## तप्
- {अभ्यातप्}
- तप् (तप सन्तापे)।
- 'इन्द्रावरुणावभ्या तपन्ति माघान्यर्यो वनुषामरातयः' (ऋ० ७।८३।५)। **अभ्यातपन्ति सर्वतो बाधन्ते। अघानि कर्तृणि।**

## तनु
- {अभ्यातनु}
- तनु (तनु विस्तारे)।
- 'यद् देवा अभ्यातानैरसुरानभ्यातन्वत' (तै० सं० ३।४।६।२)। **आयुधानि प्राहिण्वन्नित्यर्थः।**

## तॄ तॄ
- {अभ्यातॄ|अभ्यातॄ}
- तॄ तॄ (प्लवनतरणयोः)।
- 'परस्या अधि संवतोऽवरां अभ्यातर' (वा० सं० ११।७१)। **अभ्यातर=अभीहि, इत एहि।**

## दा
- {अभ्यादा}
- दा (डुदाञ् दाने)।
- 'ओमभ्यादाने' (पा० ८।२।८७)। **अभ्यादानमारम्भः। स्यादभ्यादानमुद्घात आरम्भ इत्यमरः।**
- 'वाक्यमभ्याददे कृष्णः सुदंष्ट्रो दुन्दुभिस्वनः' (भा० उ० ९५।१)। **अभ्यादानमारम्भः। वाचमाददे, वक्तुमुपचक्रमे।**
- 'न हीनतः परमभ्याददीत' (भा० आदि० ८७।८, सभा० ६६।६, शां० २९९।८)। **हीनेनाभिचारादिकर्मणा द्यूतादिकर्मणा वा परं शत्रुं न वशे कुर्वीतेत्याद्ययोः प्रदेशयोरर्थः। तृतीये तु परमौपनिषदं रहस्यं निहीनवर्णाद् विवर्णान्नाददीत न गृह्णीयादित्यर्थः।**
- 'सर्वमिदमभ्यात्तोऽवाक्यनादरः' (छां० उ० ३।१४।२)। **अभ्यात्तोऽभितो व्याप्तवान्। कर्तरि क्तः।**

## दिश्
- {अभ्यादिश्}
- दिश् (दिश अतिसर्जने)।
- (अमित्रान्) 'अभिषेणाँ अभ्यादेदिशानान् पराचः इन्द्र प्र मृणा जही च' (ऋ० ६।४४।१७)। **अभ्यादेदिशानान् असकृल्लक्ष्यं कुर्वाणानित्यर्थः।**

## द्रु
- {अभ्याद्रु}
- द्रु (द्रु गतौ)।
- 'तमिन्द्रोऽभ्यादुद्राव हनिष्यन्' (श० ब्रा० १।६।३।१६)। **अभिमुखीभूयाधावदित्यर्थः।**

## धा
- {अभ्याधा}
- धा (डुधाञ् धारणपोषणयोः)।
- 'प्राणाय त्वा इति समिधमभ्यादधाति' (जै० ब्रा० १।१४)। **आदधातीत्यर्थः।**
- 'यदि ह वा अपि बह्विवाग्नावभ्यादधति' (श० ब्रा० १४।८।१५।१२)। **अभित आधानमभ्याधानम्।**
- 'वैश्यकुलाद्वाम्बरीषाद्वाग्निमाहृत्याभ्यादध्यात्' (गो० गृ० १।१।१५)। **आधानमात्रमर्थः।**
- 'अभ्यादधामि समिधमग्ने त्वयि' (वा० सं० २०।२४)।
- 'यं प्रेतमग्नावभ्यादधति' (श० ब्रा० १४।८।११)। **उक्तोऽर्थः।**
- 'अभ्यादध्युश्च काष्ठानि' (मनु० ८।३७२)। **अभित आदध्युरित्यर्थः।**
- 'यदग्निरभ्याहितं दहति' (श० ब्रा० ६।२।१।५)। **अभ्याहितमुपरि निहितम्।**
- 'यथार्द्रैधादग्नेरभ्याहितात्पृथग् धूमा विनिश्चरन्ति' (बृहदा० उ० २।४।१०)। **उक्तोऽर्थः।**
- 'महतोऽभ्याहितस्यैकोऽङ्गारः खद्योतमात्रः परिशिष्टः' (छां० उ० ६।७।३)। **अभित आहितस्य, आहितसमित्कस्य समित्समिद्धस्येत्यर्थः।**

## नी
- {अभ्यानी}
- नी (णीञ् प्रापणे)।
- 'दधिमधु सर्पिरातपवर्ष्या आपोऽभ्यानीय' (ऐ० ब्रा० ८।१७)। **अभ्यानीय संनीय। दध्यादीनां सेचनं कृत्वेति तात्पर्यार्थः।**

## पत्
- {अभ्यापत्}
- पत् (पत्लृ गतौ)।
- 'अन्योन्यमभ्यापततां निघ्नतां चेतरेतरम्' (भा० वि० ३२।६)। **अभ्यापततामभिमुखमागच्छताम्।**

## पद्
- {अभ्यापद्}
- पद् (पद गतौ)।
- 'न संशयमभ्यापद्येत' (आश्व० गृ० ३।७।२५)। **प्रतिपद्येतेत्यर्थः।**
- 'अथैनमेताभ्यां सर्वाणि स्थानान्यभ्यापादं स्तौति' (नि० ७।२७)। **अभ्यापादमभ्यापाद्याभ्यापाद्य, तत्तत्स्थानापन्न इति कृत्वा। एनम् पार्थिवमग्निम्।**

## भू
- {अभ्याभू}
- भू (सत्तायाम्)।
- 'तं यद्येतेषां त्रयाणामेकं चिदकाममभ्याभवेत्' (ऐ० बा० ३।४६)। **अभ्याभवेद्, विन्देत्, प्राप्नुयात्। अकाममबुद्धिपूर्वम्। एकमप्यार्त्विज्यम्।**
- 'यद्येनं क्षीरं केवलं पानेऽभ्याभवेत्' (श० ब्रा० २।३।१।१६)। **उक्तोऽर्थः।**
- 'ज्ञातिसामन्तधनिकाः क्रमेण भूमिपरिग्रहान्क्रेतुमभ्याभवेयुः' (कौ० अ० ३।९।१)। **अभ्याभवेयुः प्रभवेयुरर्हेयुर् अधिक्रियेरन्।**
- 'प्रातिभाव्यवणिक्शुल्कमद्यद्यूतदण्डाः पुत्रान्नाभ्याभवेयुः' (गौ० ध० २।३।३८)। **एते प्रातिभाव्यादयः (पितरि मृते) पुत्रेषु न संक्रामन्ति, पुत्रैन (प्रतिनिधित्वेन) आस्थेया भवन्तीत्याह।**

## यम्
- {अभ्यायम्}
- यम् (यम उपरमे)।
- 'स प्रजापतिं पितरमभ्यायच्छत्' (शां० ब्रा० ६।२)। **प्रत्यागतवानिति टीका। न्यगृह्णादित्यन्ये।**
- 'तमभ्यायत्याविध्यत्' (ऐ० ब्रा० ३।३३)। **अभ्यायत्य धनुराकर्णपूर्णमाकृष्येति सायणः। लक्ष्यं कृत्वेति तु संस्कृतशार्मण्यकोषः।**

## यु
- {अभ्यायु}
- यु (यु मिश्रणामिश्रणयोः)
- 'पादाभ्यामेव तच्छ्रियं शिरोऽभ्यायन्ति…पक्षाभ्यामेव तच्छ्रियं शिरोऽभ्यायुवते' (ऐ० ब्रा० ४।१३)। **अभ्यायुवते=अभ्यायुवन्ति मिश्रयन्ति प्राप्नुवन्तीत्यर्थः। श्रियमभिलक्ष्य यतन्त इति तु संस्कृतशार्मण्यकोषः। तमिममर्थं धात्वर्थो न समर्थयते।**

## रभ्
- {अभ्यारभ्}
- रभ् (रभ राभस्ये)।
- 'तदाहुः। कस्मिन्नृतावभ्यारम्भ इति ग्रीष्मेभ्यारभेत' (श० ब्रा० १३।४।१।२)। **अभ्यारभेत उपक्रमेत, प्रक्रमेत।**
- 'अवरेणैव तदह्ना परमहरभ्यारभन्ते' (ऐ० ब्रा० ६।५)। **अभिमुखीकृत्यारभन्त उपक्रमन्ते।**

## वह्
- {अभ्यावह्}
- वह् (वह प्रापणे)।
- 'अभ्यावहति कल्याणं विविधं वाक् सुभाषिता' (भा० उ० ३४।७७)। **अभ्यावहति आहरति।**
- 'गन्धमभ्यावहन्पुण्यं श्रमापनयनोऽनिलः' (रा० ४।१।१७)। **अभ्यावहन्=इत उपानयन्।**
- 'प्रातिभाव्यवणिक्शुल्कमद्यद्यूतदण्डाः पुत्रान्नाभ्यावहेयुः' (गौ० ध० २।१।३८)। **नाभ्यावहेयुर्न संक्रामेयुः।**
- 'नावि निमग्नायां मुषितायां वा स्वयमुपरूढो नोपनिधिमभ्यावहेत्' (कौ० अ० ३।१२।२)। **उपनिधिं नानुयोज्यः स्यात्। नष्टोपनिधिसममर्थं न दाप्यः।**
- 'अन्तरे वा मृतस्य दायादोपि नाभ्यावहेत्' (कौ० अ० ३।१२।२०)।
- 'तदेव सप्तमेन पदेनाभ्यारभ्य वसन्ति' (ऐ० ब्रा० ५।१०)। **आभिमुख्येनोपक्रम्येति सायणः। गृहीत्वेति तु षड्गुरु०।**

## विश्
- {अभ्याविश्}
- विश् (विश प्रवेशने)।
- 'मन्युमभ्याविशद् घोरं स्मृत्वा तत्तु धनञ्जयः' (भा० कर्ण० ९१।१९)। **अभ्याविशत् आविशत्। नार्थोऽभिना। मन्युर्धनञ्जयमाविशदित्येवमपि शक्यं व्यवहर्तुम्। उभयथा हि प्रवाचां वाचः क्रमन्ते।**

## वृ
- {अभ्यावृ}
- वृ (वृञ् वरणे)।
- 'अग्निमभ्यावृत्य शये' (तै० सं० ६।२।५।५)। **अभित आवृत्येत्यर्थः।**

## वृत्
- {अभ्यावृत्}
- वृत् (वृतु वर्तने)।
- 'अभ्यावर्तस्व पशुभिः सहैनाम्' (अथर्व० ११।१।२२)। **अभिलक्ष्यावृत्तो भवेत्यर्थः।**
- 'प्रणीतीरभ्यावर्तस्व' (अथर्व० ७।११०।१)। **आसेवस्व अभ्यस्य (लोटि रूपम्)।**
- 'त्रिरात्रमुपोष्याहोरात्रं वा सावित्रीमभ्यावर्तयेद् यावच्छक्नुयात्' (शां गृ० ४।८।२०)। **अभ्यावर्तयेत् आवर्तयेत्, अभ्यस्येत्, आवृत्त्या शंसेत्। वा० सं० ८।५८ इत्यत्र अभ्यावृत्त इति होमशेषद्रव्यमाह। गुणिताहते अभ्यावर्तिते इत्यमरः।**
- 'क्रियाया अभ्यावृत्तिगणने कृत्वसूच्' (पा० ५।४।१७)। **अभ्यावृत्तिरावृत्तिः।**
- 'अभ्यावर्तं प्रजायन्ते' (प्रजाः) (श० ब्रा० १।५।३।१६)। **अभ्यावृत्त्य। अभ्यावर्तमिति णमुलन्तम्। असकृज्जायन्त इत्यर्थः।**
- 'ततोऽभ्यावृत्त्य वार्ष्णेयो दुर्योधनममर्षणम्। अब्रवीन्मधुरां वाचं सर्वधर्मार्थतत्त्ववित्' (भा० उ० १२४।७-८)॥ **अभ्यावृत्य=अभिमुखं निवृत्य।**
- 'अग्नेऽभ्यावर्त्तिन्नभि मा निवर्तस्वायुषा वर्चसा प्रजया धनेन' (वा० सं० १२।७)। **आभिमुख्येनावर्तितुं शीलमस्य, तत्सम्बुद्धौ।**
- 'कस्मादच्छावाको वह्निवदेतत् सूक्तमुभयत्र शंसति पराञ्चिषु चैवाहःस्वभ्यावर्तिषु च' (ऐ० ब्रा० ६।१८)। **अभ्यावर्तिषु=आवृत्तिमत्सु पुनः पुनरावर्तमानेषु। पराञ्चिषु आवृत्तिरहितेषु।**
- 'आत्मीयास्ते ये पराञ्चः पुरस्तादभ्यावर्ती संमुखो यः परोऽसौ' (शिशु० १८।१८)॥ **अभ्यावर्ती परावर्ती।**

## श्रु
- {अभ्याश्रु}
- श्रु (श्रु श्रवणे)।
- 'नाभ्याश्रावयेत्' (शां० ब्रा० १७।७)। **अनुवाक्यां नोदीरयेत्।**

## सद्
- {अभ्यासद्}
- सद् (षद्लृ विशरणगत्यवसादनेषु)।
- 'नाभ्यासादयितव्यानि तेजांसि च तपांसि च' (भा० वन० ३०७।४)। **अत्यन्तं प्रत्यासत्तिविषयाणि न कर्तव्यानीति नीलकण्ठः। अभिः प्रत्यर्थे। प्रत्यासत्तिविषयाणीत्यत्र नपुंसकत्वे बहुज्ञोपि व्यामुग्धो भारतभावदीपकारः। तत्पुरुषोऽयं समासो न बहुव्रीहिः। तत्पुरुषे च परवल्लिङ्गता शास्त्रेण शिष्टेति प्रत्यासत्तिविषयो वा प्रत्यासत्तेर्विषयो वेति व्यासेन वचो निर्दुष्टं स्यात्।**

## हन्
- {अभ्याहन्}
- हन् (हन हिंसागत्योः)।
- 'नाभ्याहन्यान्न निर्हण्यान्न गोपायेन्नैव कम्पयेत्' (याज्ञ० शि० १।२४)। **अभ्याहननं वर्णव्यत्ययेनोच्चारणम्। निर्हणनं स्थानाद्यन्यतमराहित्येनोच्चारणम्। आङ्पूर्वो हन्तिः पठने वर्तते यथ--इदं ब्राह्मणे आहतमित्यत्र।**
- '…मालया यदा। अभ्याहता तदाऽपश्यम्' (कथा० ६६।२४)। **अभ्याहता ताडिता।**
- 'अस्य सोम्य महतो वृक्षस्य यो मूलेऽभ्याहन्याज्जीवन्स्रवेत्' (छां० उ० ६।११।१)। **ताडयेत्, प्रहरेत्, क्षिणुयात्।**
- 'अभ्याहता हयारोहा ऋष्टिभिर्भरतर्षभ। अत्यजन्नुत्तमाङ्गानि फलानीव महाद्रुमा' (भा० भीष्म० १०५।२१-२२)॥ **अभ्याहता अभित आहताः प्रहृताः। हारिण्युपमा वश्यवाचः कवेः।**
- 'अभ्याहतं कीर्तिविपर्ययेण' (हृदयम्) (रघु० १४।३३)। **उक्तोऽर्थः।**
- 'रक्षोभिरभ्याहतकर्मवृत्तिः' (भट्टि० १।१७)। **अभ्याहता प्रतिहता रुद्धा।**
- 'अनभ्याहतचित्तः स्यादनभ्याहतवाग्भवेत्' (भा० शां० २४५।१६)। **अभ्याहतमुपहतं दोषाक्रान्तम्।**
- 'अभ्याघातेषु मध्यस्थाञ्शिष्याच्चौरानिव द्रुतम्' (मनु० ९।२७२)। **अभ्याघात आक्रम आस्कन्दः। पा० ३।२।१४२ सूत्रेण अभ्याहनस्ताच्छील्ये घिनुण् विहितः। तेन अभ्याघातीति प्रथमायां रूपम्। अभ्याघाती शत्रुर्भवति।**

## हृ
- {अभ्याहृ}
- हृ (हृञ् हरणे)।
- गृहीत्वा फलमूलं च रामस्याभ्याहरन् बहु (रा०)। **अभ्याहरन् उपाहरन्, उपानयन्।**
- तौ मुहूर्त्तं समाश्वस्य पुनरेव परन्तपौ। अभ्याहारयतामन्योन्यं सम्प्रगृह्य गदे शुभे (भा० शल्य० ५७।७)॥
- अभ्याहारयतां क्रुद्धौ प्रगृह्य महती गदे (भा० शल्य० ५८।३१)। **प्राहरेताम् इत्यर्थो भाति।**
- समं हि धर्मं चरतो नृपस्य द्रव्याणि चाभ्याहरतो यथावत् (भा० शां० २८।५७)। **अभ्याहरतः सर्वत आददानस्य।**
- पशुरभ्याहृतो राजन्प्रनष्टस्तव दुर्नयात् (रा० १।६१।७)। **अभ्याहृत इदानीमाहृतः। अभिशब्दः (काल--) सन्निकर्षमाह। अभ्याहृतोऽपहृत इति कश्चिदभिमन्यते। सोऽयमसदभिसानः। अभ्याङावुपसर्गौ नालमपशब्दस्यार्थमभिधातुम्।**
- अस्मिन्नु हैकेऽवान्तरदेशे कर्षूं खात्वा ततोऽभ्याहारं कुर्वन्ति (श० ब्रा० १३।८।३।१०)। **अभ्याहार इत आहरणम्।**
