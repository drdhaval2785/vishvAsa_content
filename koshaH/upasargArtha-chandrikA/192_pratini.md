+++
title="१९२ प्रतिनि (प्रति+नि)"

+++

## अस्
- {प्रतिन्यस्}
- अस् (असु क्षेपे)।
- 'तथैवायुधजालानि भ्रातृभ्यां कवचानि च। रथोपस्थे प्रतिन्यस्य' (रा० २।४०।१६)। **प्रतिन्यस्य प्रत्येकं न्यस्य। प्रविन्यस्येति पाठान्तरम्।**

## क्षिप्
- {प्रतिनिक्षिप्}
- क्षिप् (क्षिप प्रेरणे)।
- 'प्रतिनिक्षिप्य तं वीरं कृत्या समभिपूज्य च' (वन० १५१८४)। **आनीतं पुनस्तत्र स्थापयित्वेत्यर्थः।**

## गद्
- {प्रतिनिगद्}
- गद् (गद व्यक्तायां वाचि)।
- 'प्रतिनिगद्य होमः' (का० श्रौ० ६।१०।२६)। **देवतापरं चतुर्थ्यन्तमुच्चार्येत्यर्थः।**

## ग्रह्
- {प्रतिनिग्रह्}
- ग्रह् (ग्रह उपादाने)।
- आदित्यपात्रेण द्रोणकलशात् प्रतिनिगृह्णीते' (श० ब्रा० ४।३।५।६)। **प्रतिनिगृह्णीते=उद्धरति।**

## धा
- {प्रतिनिधा}
- धा (डुधाञ् धारणपोषणयोः)।
- 'इत्यपात्तं प्रतिनिदधाति' (आप० श्रौ० १०।४।१३।२२)। **प्रतिनिदधाति पुनर् निदधाति।**
- 'सप्तधा वितृण्णां वल्मीकवपां प्रतिनिदधाति' (तै० सं० ५।१।८।३९)। **वल्मीकमृदं शिरःस्थाने प्रतिनिधिं करोतीत्यर्थः।**
- 'द्रव्येऽविद्यमाने यत्सामान्यतमं मन्येत तत् प्रतिनिदध्यात्' (शां० श्रौ० ३।२०।९)। **तत्स्थानापन्नं कृत्वा तेन व्यवहरेदित्यर्थः। सोमस्तृणविशेषः।**
- 'तदसंनिधौ पूतीकतृणानि प्रतिनिधीयन्ते' (स्थानिवत्सूत्रे प्रदीपे)। **देवता नाम यदर्थं किं चिच्चोद्यते।**
- 'अन्या तस्याः स्थाने प्रतिनिधीयमाना न देवता स्यात्' (मी० ६।३।१९ सूत्रे शा० भा०)। **निगदव्याख्यातम्।**
- 'विहितस्य छागादेरभावे तत्सदृशद्रव्यान्तरे मेषे प्रतिनिहिते' (का० श्रौ० १।४।८ टीकायाम्)। **प्रतिनिहिते=(छागादेः) स्थाने स्थापिते तद्वदाचरिते।**
- 'सा सवर्णामन्यां प्रतिनिधायाश्वं रूपं कृत्वा प्रदुद्राव' (नि० १२।१०।२)। **प्रतिनिधाय स्वस्य स्थाने स्थापयित्वा।**
- 'तं गुणाश्रयविशेषं प्रतिनिधाय प्रति प्रतिगुणाश्रयविशेषपरिणामात् प्रवर्तते व्यक्तम्' (साङ्ख्यका० १६ गौड० भा०)।
- 'उद्घाटनीयान्येतानि कुण्डानीति च सौबलीम्। इत्युक्त्वा भगवान्व्यासस्तथा प्रतिनिधाय च। जगाम तपसे' (भा० आदि० ११५।२३-२४)॥

## यम्
- {प्रतिनियम्}
- यम् (यम उपरमे)।
- 'प्रतिनियतविषयाः शब्दाः। समाने रक्ते वर्णे गौर्लोहित इति भवत्यश्वः शोण इति' (भाष्ये)। **प्रत्येकं नियतो विषयो येषां ते।**

## विश्
- {प्रतिनिविश्}
- विश् (विश प्रवेशने)।
- 'न तु प्रतिनिविष्टमूर्खजनचित्तमाराधयेत्' (भर्तृ० २।५)। **प्रतिनिविष्टः प्रत्यभिनिविष्टः, साभिनिवेशः, आग्रहग्रहिलः।**
- 'प्रतिनिविष्टे च किं श्रेयो मन्यते भवान्' (भा० शां० १०४।५४)। **प्रतिनिविष्टे दैवे प्रतिकूले।**
- 'भर्तुः प्रतिनिवेशेन या भार्या स्कन्दयेदृतुम्' (बौ० ध० ४।१।२२)। **प्रतिनिवेशः प्रतिकूलता, अनिच्छा वेति गोविन्दस्वामी।**

## वृत्
- {प्रतिनिवृत्}
- वृत् (वृतु वर्तने)।
- 'अत्येति रजनी या तु सा न प्रतिनिवर्तते।' **न प्रत्यागच्छतीत्यर्थः।**
- 'सूर्योपस्थानात् प्रतिनिवृत्तः' (विक्रम० ५)।
