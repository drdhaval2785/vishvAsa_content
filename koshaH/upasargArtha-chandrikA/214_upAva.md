+++
title="२१४ उपाव (उप+अव)"

+++

## इ
### उपावे
- इ (इण् गतौ)।
- 'तद् देवा भीषा नोपावेयुः' (श० ब्रा० ३।८।३।२८)। **नोपावेयुः=नोपेयुः। नानुमेनिर इति तु संस्कृतशार्मण्यकोषः।**

## धा
### उपावधा
- धा (डुधाञ् धारणपोषणयोः)।
- **उपावपूर्वस्य धाञोऽधः समीपे निधाने प्रयोगः।**

## नम्
### उपावनम्
- नम् (णम प्रह्वत्वे शब्दे च)।
- 'य ऋजुरूर्ध्वशल्को यस्यर्जोः सत ईषदग्रमुपावनतं तं वृश्चेत्' (भा० श्रौ० ७।१।१०)। **उपावनतमानतम्। उपशब्दः सामीप्ये। अवोऽधोर्थे।**

## रुह्
### उपावरुह्
- रुह् (रुह बीजजन्मनि)।
- 'वास उपावरोह जातवेदः पुनस्त्वं देवेभ्यो हव्यं वह नः प्रजानन्' (आप० श्रौ० ६।८।२८।१२)। **उपावरोह वर्धस्व (मुखेनोपधमन्नाह)। वासो वसती रात्रिरिति पर्यायाः।**

## सृज्
### उपावसृज्
- सृज् (सृज विसर्गे)।
- 'पूषा त्वोपावसृजत्विति वत्समुपसृजति' (सत्या० श्रौ० २४।४।३)। **अन्यत्र वत्सस्य गवा संयोजनरूपो योर्थः केवलेनोपेन धातुसहचरितेनोक्तः स एवेह द्वाभ्यामुपावाभ्याम्। तेनार्थानतिरेके ऽप्युपसर्गातिरेक ऋषीणां रुचेर्विषय इति प्रसिध्यति।**
- 'वत्सं चोपावसृजति' (तै० सं० १।६।९।३)। **उक्तोऽर्थः।**
- 'तदाहुर्यस्याग्निहोत्र्युपावसृष्टा दुह्यमानोपविशेत् तत्र का प्रायश्चित्तिरिति' (ऐ० ब्रा० ७।३)। **उपावसृष्टा वत्सेन संयोजिता।**
- 'रौद्रं गविसद् वायव्यमुपावसृष्टं' (पयः) (ऐ० ब्रा० ५।२६)। **उपावसृष्टं संसृष्टवत्सकं प्रस्तुतस्तनकम्।**

## सृप्
### उपावसृप्
- सृप् (सृप्लृ गतौ)।
- 'अथ ह जनको वैदेहः कूर्चादुपावसर्पन्नुवाच' (श० ब्रा० १४।६।११।१)। **सिंहासनादवरोहन् अवतरन्नित्याह।**

## सो
### उपावसो
- सो (षो अन्तकर्मणि)।
- 'सोऽन्यस्यैव कृतानुकरोऽन्यस्योपावसायी भवति' (श० ब्रा० १।६।३।३४)। **परेच्छानुवर्ती भवतीत्यर्थः। परच्छन्दोऽनुप्रविशति।**
- 'य एनमीजान उपावसितो वा पर्यवसितो वा स्यात् तस्य निनाह्याद् (=घटाद्) गृह्णीयात्' (श० ब्रा० ३।९।२।८)। **उपावसित आरातीयः। पर्यवसितः प्रातिवेश्यः।**

## हृ
### उपावहृ
- हृ (हृञ् हरणे)।
- 'ते ये युक्ते ऽन्ये वियुक्ते ऽन्य उपावहरन्त्युभावेव ते योगक्षेमौ कल्पयन्ति' (ऐ० ब्रा० ३।३)। **उपावहरन्ति=अवरोपयन्ति।**
- 'स त्वा अध्वर्युः स्वाद्यः सोममुपावहरन्त्सर्वाभ्यो देवताभ्य उपावहरेत्' (तै० सं० ६।४।३।१)। **उपावहरेत् अवतारयेत् (हविर्धान्याः)।**
- 'अथ राजानमुपावहरति' (श० ब्रा० ३।९।३।३)।
- 'अथ रथमुपावहरति। यद्वै राजन्यात्पराग्भवति रथेन वै तदनुयुङ्क्ते' (श० ब्रा० ५।४।३।३)। **उक्तोऽर्थः।**
- 'तद्धैतदेके कुशला मन्यमानाः प्राची स्रुचमुपावहृत्य' (श० ब्रा० ११।४।२।१३)। **प्राचीं दिशं प्रति नमयित्वेत्यर्थः।**
- 'इन्द्रो हविर्धाने ऽथर्वोपावह्रियमाणः' (वा० सं० ८।५६)। **उपावह्रियमाणः कण्डनार्थमानीयमान इति महीधरः।**
