+++
title="२२७ उपसम् (उप+सम्)"

+++

## अस्
- {उपसमस्}
- अस् (असु क्षेपे)।
- 'निघाते सहस्रम्' (गौ० ध० ३।५।२१)। **अत्राह हरदत्तः--उपसमस्तं वर्षपदमपेक्षत इति। उपसमस्तं समासस्य पूर्वावयवभूतमित्यर्थ इति भाति।**

## इ
- {उपसमि}
- इ (इण् गतौ)।
- 'ते देवतायै देवतामुपसंयन्ति' (श० ब्रा० १२।२।३।१२)। **उपसंयन्ति उपसंक्रामन्ति।**
- 'विश्वे वो देवा उपसंयन्तु' (अथर्व० ३।८।४)। **उपसंयन्तु समुदिताः संहिता उपयान्तु।**

## इन्ध्
- {उपसमिन्ध्}
- इन्ध् (इन्धी दीप्तौ)।
- 'इत्याहवनीयमुपसमिन्धे' (आप० श्रौ० १।१।४)। **धारणाय समर्थमिन्धनमुपसमिन्धनम्, महाकाष्ठाधानमिति धूर्तस्वामी।**

## ऊह्
- {उपसमूह्}
- ऊह् (ऊह वितर्के)।
- 'सो ऽनुपसमुह्यानुपाधायोदपिपतिषत्' (श० ब्रा० १०।२।१।१)। **अनुपसमुह्य=असंकोच्य।**
- 'तद्यावदेवोपसमूहति तावद् व्युदूहति' (श० ब्रा० १०।२।१।४)। **व्युदूहति प्रसारयति। तद्विरोधादुपसमूहति संकोचयतीति व्यक्ततरोऽर्थः।**
- 'प्रजाभ्यस्त्वेत्युप समूहति' (तै० सं० ६।१।९)। **उपसमूहति एकराशी करोति।**
- 'वयांसि यदैव पक्षा उपसमूहन्ते' (श० ब्रा० १०।२।१।१)। **उपसमूहन्ते प्रतिसंहरन्ते संकोचयन्ति।**

## कृ
- {उपसंस्कृ}
- कृ (डुकृञ् करणे)।
- 'जन्यार्थमन्नं द्रुपदेन राज्ञा विवाहहेतोरुपसंस्कृतं च' (भा० आदि० १९४।१)। **उपसंस्कृतं संस्कृतम्, सुष्ठु संस्कृतम्।**

## क्रम्
- {उपसंक्रम्}
- क्रम् (क्रमु पादविक्षेपे)।
- 'एतमानन्दमयमात्मानमुपसङ्क्रामति' (तै० उ० २।८)। **उपसङ्क्रामति प्राप्नोति।**

## ख्या
- {उपसंख्या}
- ख्या (ख्या प्रकथने, चक्षिङ आदेशो वा)।
- 'समापूर्यन्त चासङ्ख्यैरुपसंख्यामुपस्थितैः। सापत्नै राजपुत्रैश्च… दिशः' (कथा० ७४।२७८)॥ **इतरैः सह संख्यानमुपसंख्यानम्। अत एव पाणिनीये शासने वार्तिकमुपसंख्यानमुच्यते। अत एव चोपसंख्येयमधिकं संख्येयमित्यर्थमाचष्टे।**

## गम्
- {उपसंगम्}
- गम् (गम्लृ गतौ)।
- 'सर्वा हि देवताः पशुमालभ्यमानमुप संगच्छन्ते' (श० ब्रा० ३।८।३।४)। **उपसंगच्छन्ते उपसङ्गच्छन्ति समुदिता उपतिष्ठन्ति।**
- 'ब्राह्मणं ब्राह्मणीं चैव मिथुनायोपसंगतौ' (भा० आदि० १८२।१०)। **निधुवनाय मिथः संगतावित्यर्थः।**
- 'भगवांस्तास्तथाभूता विविक्त उपसङ्गतः' (भा० पु० १०।८२।४१)। **उपसङ्गतः (ताभिः) सम्पृक्तः, संप्रयुक्तः।**

## ग्रह्
- {उपसंग्रह्}
- ग्रह् (ग्रह उपादाने)।
- 'देवदत्तस्य यद् धान्यं संगृहीतं पुरस्ताल्लवनेनोपसंगृह्णन्ति' (पा० १।३।१४ इत्यत्र न्यासः)।
- 'यानन्यान् पश्यतोऽस्याचार्य उपसंगृह्णीयात् तदा त्वेत उपसङ्ग्राह्याः' (सत्या० श्रौ० २६।२।७०)। **उपसङ्गृह्णीयात् पादग्रहणं कुर्यात्।**
- 'प्रत्युत्थायोपसंगृह्य' (भा० शां० ७१।४)। **उक्तोऽर्थः। उपसंग्रहेः प्रयोगे चरणाविति कर्म कामं त्यज्यताम्, न तेन व्यवहारोऽतीयते।**
- 'तमुपसंगृह्य पप्रच्छाधीहि भोः कः सविता का सावित्री' (गो० ब्रा० पूर्व० १।३२ )। **अत्र तच्चरणोपसङ्ग्रहणं तदुपसङ्ग्रहणमुक्तम्, वाचां वैचित्र्यात्।**
- 'उपसंगृह्य पप्रच्छुः' (भा० पु० ११।२।१३)। **उक्तोऽर्थः।**
- 'अभिगम्योपसंगृह्य जगाम शिरसा महीम्' (भा० आदि० १३२।५२)। **शिरसा महीं जगाम शिरसा भुवं पस्पर्श।**
- 'पाणिभ्यां तूपसंगृह्य स्वयमन्नस्य वर्धितम्' (मनु० ३।२२४)। **उपसंगृह्य सम्यग् गृहीत्वा।**
- 'समिधमुपसंगृह्य' (श० ब्रा० १२।४।४।६)। **उक्तोऽर्थः।**
- 'गाण्डीवमुपसंगृह्य बभूव मुदितो ऽर्जुनः' (भा० आदि० २२५।२०)। **उपसंगृह्य प्रतीष्य आदाय वित्त्वा।**
- 'स्फ्येनोपसंगृह्याविविञ्चन् हरति' (आप० श्रौ० १।५।१६।६)। **उपसंगृह्य समुपश्लेष्य। एकीकृत्य।**
- 'धर्मरक्षितां नाम शाक्यभिक्षुकीं चीवरपिण्डदानादिनोपसंगृह्य' (दशकु० पृ० ११०)। **उपसङ्गृह्य=वशे कृत्वा।**
- 'प्रतिभामुपसर्गांश्चाप्युपसंगृह्य' (दशकु० पृ० ११०)। **उपसङ्गृह्य=वशे कृत्वा।**
- 'प्रतिभामुपसर्गांश्चाप्युपसंगृह्य योगतः। तांस्तत्त्वविदनादृत्य आत्मन्येव निवर्तयेत्' (भा० शां० २४०।२४)॥ **उक्तोऽर्थः।**
- 'परिष्वज्योपसंगृह्य' (स्नुषां तां देवीं मायावतीम्) (हरि० २।१०८।३५)। **परिष्वञ्जनोपसङ्ग्रहणयोः क्रिययोः कर्त्री रुक्मिणी।**
- 'समावृत्तेन सर्वे गुरव उप सङ्ग्राह्याः' (आप० ध० १।४।१४।७ )। **उपसङ्ग्राह्याः पादयोरभिवादनीयाः।**
- 'भर्तुर्भार्योपसङ्ग्राह्या' (मनु० २।१३२)। **उक्तोऽर्थः।**
- 'स्फुरति रभसात्पाणिः पादोपसङ्ग्रहणाय च' (महावीर० २।३०)। **पादोपसङ्ग्रहणम् पादग्रहणम्। सम्शब्दप्रयोगः प्रायिकः।**
- 'व्यत्यस्तपाणिना कार्यमुपसंग्रहणं गुरोः। सव्येन सव्यः स्प्रष्टव्यो दक्षिणेन च दक्षिणः' (मनु० २।७२)॥
- 'यदुच्यते द्विजातीनां शूद्राद्दारोपसङ्ग्रहः' (याज्ञ० १।५६)। **उपसङ्ग्रहो ग्रहणं वेदनम्।**
- 'धातोरर्थान्तरे वृत्तेर्धात्वर्थेनोपसङ्ग्रहात्' (वा० प० ३।३३६)। **उपसङ्ग्रहोऽन्तर्भावः।**
- 'अथ यस्यागमादर्थपृथक्त्वमह विज्ञायते…स कर्मोपसङ्ग्रहः' (नि० १।४)। **कर्म=अर्थः। उपसंगृह्यत आक्षिप्यते यः स उपसंग्रहः। कर्म (अर्थः) उपसंग्रहो यस्य स कर्मोपसङ्ग्रह इति महेश्वरः।**
- 'बलानामुपसंग्रहम्' (रा० १।३।२५)। **उपसंग्रहः संमेलनम्।**
- 'उपातिष्ठत मेघाभः पर्यङ्के सोपसङ्ग्रहे' (भा० वि० १७।१६)। **उपसङ्ग्रहस्तूलिका, उपधानम्।**

## चक्ष्
- {उपसंचक्ष्}
- चक्ष् (चक्षिङ् व्यक्तायां वाचि)।
- 'तथा सूचिसूत्रिमूत्रीणामिन्नन्तानामनेकस्वरत्वाद्यशब्दो न सिध्यतीत्याचार्या उपसंचक्षते' (शिष्यहितान्यासे (३।६।४३)। **अधिकं पठन्तीत्युक्तं भवति।**

## चर्
- {उपसंचर्}
- चर् (चर गतिभक्षणयोः)।
- 'दैत्यान् गृहीतकलशो वञ्चयन्नुपसञ्चरैः' (भा० पु० ८।९।२१)। **उपसञ्चरै र्बहुमानप्रियवाक्यादिनेति श्रीधरः। कटाक्षादिभिरिति हिन्दीटीका। उपचारार्थे उपसञ्चरशब्दं प्रयुङ्क्ते कविः पुराणकारः। अत्रास्य नूत्नशब्दनिर्मित्सैव प्रयोजिका।**

## तन्
- {उपसंतन्}
- तन् (तनु विस्तारे)।
- 'ब्रह्मणैव हि तद् ब्रह्मोपसन्तनोति' (शां० ब्रा० ११।४)। **अनुबध्नाति, आनन्तर्येण पठति।**
- 'एतमाग्नेयं गायत्रमुपसन्तनुयात्' (आश्व० श्रौ० ६।५)। **पूर्वेणाव्यवहितं पठेदित्याह।**
- 'प्र वो देवायेत्याज्यमुपसन्तनुयात्' (आश्व० श्रौ० ५।९)।

## दो
- {उपसंदो}
- दो (दो अवखण्डने)।
- 'समर्थस्यैवासामर्थ्यं विरुद्धमिति चेन्न। उपसन्दानजीवित्वात्सामर्थ्यस्य' (का० प्र० ७।५० प्रदीपे)। **उपसन्दानं सम्बन्धः।**

## धा
- {उपसंधा}
- धा (डुधाञ् धारणपोषणयोः)।
- 'न्यायप्रवृत्तो नृपतिरात्मानमथ च प्रजाः। त्रिवर्गेणोपसन्धत्ते' (शुक्र० १।६७)। **उपसन्धत्ते सन्धत्ते संयुनक्ति। उपप्रयन्तो अध्वरम् इत्युपसन्दधाति। उपसन्दधाति=अधिकं हव्यं प्रक्षिपति।**
- 'तस्मादेनानिन्द्रेणोपसंहितान्यजति' (गो० ब्रा० उत्तर० १।२३)। **उपसंहितान्संहितान्सहितान्।**
- 'विरक्तं शोध्यते वस्त्रं न तु कृष्णोपसंहितम्' (भा० शां० २९१।१०)।
- 'प्रज्ञासंभावितो नूनमप्रज्ञैरुपसंहितः' (भा० अनु० १२४।१६)। **उपसंहितः संगतः, संसृष्टः, उपश्लिष्टः।**
- 'ब्राह्मणश्चेन्न विद्येत श्रुतवृत्तोपसंहितः' (भा० अनु० १२१।११)। **उपसंहितः सम्पन्नोऽन्वितः।**
- 'रहस्यं चैव धर्माणां देशकालोपसंहितम्' (भा० आदि० २।३३५)। **उपसंहितं सम्बद्धम्।**
- 'सहायानानुरक्तांश्च नयज्ञानुपसंहितान्। परस्परमसंसृष्टान् विजिगीषूनलोलुपान्' (भा० शां० १११।२३)॥ **उपसंहितान् कृतसन्धीन् संमिश्रान्, परतन्त्रान्, आधीश्वरे वर्तमानान् इति वा।**
- 'सुनृशंसमिदं कर्म तेषां क्रूरोपसंहितम्' (भा० आदि० १४१।१८)। **(कणिकेन ) क्रूरेणोपदिष्टमित्यर्थः।**
- 'मूलत उत्तरारणिमुपसन्धाय' (कौ० सू० ६९)। **उपरि संयोज्येत्यर्थः।**
- 'योनिं तदुपसन्धाय रेतः सिञ्चति' (ऐ० ब्रा० २।३८)। **उपसन्धानमुपसंश्लेष इति भट्टभास्करः। योनिमुपसन्धाय गर्भस्थानमभिलक्ष्येति तु सायणः।**
- 'पशुमेवोपसन्धाय वनस्पतिरावाह्यः' (शां० ब्रा० १२।७)। **इह तु स्पष्टमभिलक्ष्येत्येवार्थः।**
- 'अस्मान्वाह्युपसन्धाय कुर्युर्मत्स्येन सङ्गतम्' (भा० वि० ४७।१२)। **बहिरस्माभिः सन्धाय सन्धिं कृत्वा। उपसन्धायेत्यर्जुनमिश्रधृतः पाठः। उपसंगम्येति च तदर्थः इति च सः। अपसन्धायेति च पाठान्तरं तेनैव धृतम्। अपगतसन्धीन् कृत्वेस्येवमर्थापयते सः। नीलकण्ठस्तु अतिसन्धायेति पाठमूरी करोति।**

## नम्
- {उपसंनम्}
- नम् (णम प्रह्वत्वे शब्दे च)।
- 'तदस्मै देवा उप सं नमन्तु' (अथर्व० १९।४०।१)। **तद्राष्ट्रादिकं देवा अस्मै पुरुषाय उपसंनमन्तु प्रापयन्तु। अन्तर्णीतण्यर्थको नमिः। नार्थः समा। उपनमन्तु उपनमयन्त्वित्यनेनैव विवक्षितार्थलब्धेः।**

## नुद्
- {उपसंनुद्}
- नुद् (णुद प्रेरणे)।
- 'अस्मभ्यं क्षत्रमजरं सुवीर्यं गोमदश्ववदुपसंनुदेह' (तै० ब्रा० ३।१।१।१०)। **उप समीपे सम्यक् प्रेरयेत्यर्थः।**

## पद्
- {उपसंपद्}
- पद् (पद गतौ)।
- 'वासाय स्वनिलयमुपसम्पेदे' (रा० २।११६।२५)। **उपसम्पेदे प्राप। उपेयाय।**
- 'स ग्रामाद् ग्रामं पृच्छन् पण्डितो मेधावी गन्धारानेवोपसम्पद्येत' (छा० उ० ६।१४।२)। **उप सम्पद्येत प्राप्नुयात् आसादयेत्।**
- 'यावता वा समयेन चलितः परमाणुः पूर्वदेशं जह्यादुत्तरप्रदेशमुपसम्पद्येत स कालः क्षणः' (यो० सू० ३।५२ भा०)। **उक्तोऽर्थः।**
- 'तमहं वेद नान्यस्तमुपसम्पादयामि ते' (भा० उ० १३६।९)। **त उपसम्पादयामि त्वय्यर्पयामि।**
- 'मृद्धर्मी पिण्डाकाराद् धर्माद् धर्मान्तरमुपसम्पद्यमानो धर्मतः परिणमते' (यो० सू० ३।१३ भा०)। **उपसम्पद्यमानः प्राप्नुवन्।**
- 'अज्ञानादुपसम्पन्ना रज्जुरुद्बन्धनो यथा' (रा० २।१२।८०)। **उपसम्पन्ना संगता।**
- 'एकत्वमुपसम्पन्नो न त्वासेऽहं त्वया' (भा० उ० ३५।१४)। **एकत्वं प्राप्तः।**
- 'पाण्डवैरुपसम्पन्ना द्रौपदी पतिभिः सह' (भा० आदि० २००।१)। **उपसम्पन्ना युक्ता।**
- 'जरारोगोपसम्पन्नां जीर्णां वापीमिवाजलाम्' (भा० अनु० ७७।६)।
- 'वर्णंरूपोपसम्पन्नैः' (मनु० ४।६८)। **उक्तोऽर्थः।**
- 'भ्रातृत्वमुपसम्पन्नौ परिष्वज्य परस्परम्' (रा० ७।३५।२)। **उपसम्पन्नौ सम्प्राप्तौ। प्रणीतमुपसम्पन्नम् इत्यमरः। तत्र प्रणीतमिति सुसंस्कृतमाह। उपसम्पन्नमद्दिष्टे निहते च सुसंस्कृत इति मेदिनी।**
- 'श्रोत्रिये चोपसम्पन्ने' (गौ० ध० २।५।२०, मनु० ५।८१)। **उपसम्पन्ने तत्समीपवर्तिनि, तद्गृहवासिनि (मृते सति)। पूर्वस्माच्छ्लोकात् संस्थित इत्यनुवर्तते। अपि उपसम्पन्न इति मृतमाचक्षीत तद् गृहवासीति चाध्याह्रियेत। उभयथा हि शास्त्रार्थः शक्यो लापयितुम्। आभिधानिकास्तु उपसम्पन्नं हतमाहुर्न मृतम्। वाच्यलिङ्गाः प्रमीतोपसम्पन्नप्रोक्षिता हते इत्यमरः। तथा च श्रीहर्षे प्रयोगः--स बाल एव विधेर्बलवतो वशादुपसम्पन्नया व्ययुज्यत जनन्या (४१ पृ०)। स आयुष्मता शारिपुत्रेण प्रव्राजित उपसम्पादित आगमचतुष्टयं च ग्राहितः। उपसम्पादितः सुष्ठु संस्कृतः।**
- 'प्रथमोऽचिरोपसम्पत्तौ' (पा० ६।२।५६)। **उपसम्पत्तिरुपश्लेष उपगमनम्। विनेयेन विनेतुरुपगमनम्।**

## प्रच्छ्
- {उपसंप्रच्छ्}
- प्रच्छ् (प्रच्छ ज्ञीप्सायाम्)।
- 'उपसम्प्रष्टुमर्हामि तमहं केन हेतुना' (भा० शां० ३७।१९)। **उपसम्प्रष्टुम् उपगत्य सम्यक् प्रष्टुम्।**

## भाष्
- {उपसंभाष्}
- भाष् (भाष व्यक्तायां वाचि)।
- 'भासनोपसंभाषा--' (पा० १।३।४७)। **उपसंभाषा उपसान्त्वनम्।**

## यम्
- {उपसंयम्}
- यम् (यम उपरमे)।
- 'पञ्चाङ्ग्यामुपसंयतस्याश्वस्य' (सुश्रुत० १।२८।६)। **उपसंयतस्य बद्धस्य।**

## यु
- {उपसंयु}
- यु (यु मिश्रणामिश्रणयोः)।
- '…काञ्चनं कल्पपादपम्। पलादूर्ध्वं यथा शक्त्या तण्डुलैस्तूपसंयुतम्' (मात्स्य पु० १०१।५०)। **नार्थ उपेन।**

## रुध्
- {उपसंरुध्}
- रुध् (रुधिर् आवरणे)।
- 'यूयमित उपसंरोत्स्यथ' (श० ब्रा० ११२।४।११)। **उपसंरोत्स्यथ रोधं परिवेष्टनं करिष्यथेत्याह। उपसम्भ्यां विनापि स एवार्थः। अरुणद् यवनः साकेतमित्यत्र यथा।**

## रुह्
- {उपसंरुह्}
- रुह् (रुह बीजजन्मनि)।
- 'व्रणश्चिरादुपसंरोहति' (सुश्रुत० १।१८)।

## वद्
- {उपसंवद्}
- वद् (वद व्यक्तायां वाचि)।
- 'उपसंवादाशङ्कयोश्च' (पा० ३।४।८)। **उपसंवादः परिभाषणं कर्तव्ये पणबन्धः। यदि मे भवानिदं कुर्यादहमपि भवत इदं दास्यामीति तत्र वृत्तिग्रन्थः।**

## विश्
- {उपसंविश्}
- विश् (विश प्रवेशने)।
- 'जीना जीवन्तमुपसं विशेम' (तै० ब्रा० ३।१।१।७)। **उपसंविशेम प्राप्नुयाम।**
- 'गृहानलुभ्यतो वयं संविशेमोप गोमतः' (अथर्व० ३।१०।११)। **उपसंविशेम उपेत्य सुखं निवसेम।**
- 'ततः संज्ञाय तुरगं विधिवद्। याजकास्तदा। उपसंवेशयन्राजस्ततस्तां द्रुपदात्मजाम्' (भा० आश्व० ८९।२)। **उपसंवेशयन्=उपसमवेशयन्। उपाशाययन्।**

## व्ये
- {उपसंव्ये}
- व्ये (व्येञ् संवरणे)।
- 'रायश्च पोषमुपसंव्ययस्व' (अथर्व० २।१३।२)।
- 'अन्तरं बहिर्योगोपसंव्यानयोः' (पा० १।१।३६)। **उपसंव्यानं परिधानीयमुच्यते। संव्यानं तूत्तरीयम्। यत्प्रावरणमुच्यते बृहतिका च। अन्तरीयोपसंव्यानपरिधानान्यधोंऽशुके इत्यमरः।**

## व्रज्
- {उपसंव्रज्}
- व्रज् (व्रज गतौ)।
- 'न तापसैः…। आकीर्णं भिक्षुकैर्वान्यैरागारमुपसंव्रजेत्' (मनु० ६।५१)। **उपसंव्रजेत् प्रविशेत्।**

## हृ
- {उपसंहृ}
- हृ (हृञ् हरणे)।
- 'सम्पन्नतरं प्रभूततरं च भैक्षमुपसंहरन्ति स्म' (अवदा० जा० १२)। **उपसंहरन्ति उपहरन्ति उपनयन्ति समर्पयन्ति।**
- 'छेत्तुः पार्श्वगतां छायां नोपसंहरते द्रमः' (हितोप० १।५९)। **नोपसंहरते न प्रतिसंहरते।**
- 'स ज्ञानविशेष परलोके जन्मान्तरे फलमभ्युदयलक्षणमुपसंहरन्परलोकप्रयोजनो भवति' (पा० ६।१।४९ सूत्रे वृत्तौ)। **उपसंहरन् प्रापयन्।**
- 'आचष्ट मौसले वृष्णीनन्योन्योपसंहृतान्' (भा० मौ० ५।१) **अन्योन्योपसंहृतान् परस्परं विनिहतान्।**
- 'न तु धर्मवैशसे सुरेन्द्रतार्थे प्युपसंहृतं मनः' (अवदा० जा० १२।१९)। **उपसंहृतमर्पितम्।**
- 'ततो ऽग्निमुपसंहृत्य ब्राह्मणे विधिना मुनिः' (भा० शा० १४१।९५)। **उपसंहृत्य उपसमाधाय, समुह्य।**
- 'इत्येनमभिसंराध्य शक्रस्तच्चास्य विभवसारमुपसंहृत्य' (अवदा० अविषह्यश्रेष्ठि जा०)। **उपसंहृत्य उपहृत्य उपनीय।**
- 'क्रियतामुपसंहारो गुर्वर्थं द्विजसत्तम' (भा० उ० ११६।१३)। **उपसंहारो धनसङ्ग्रहः।**
- 'न तु धर्मोपसंहारमधर्मफलसंहितम्' (रा० ५।५१।२८)। **धर्मोपसंहारं धर्मोपसङ्ग्रहवन्तं पुरुषमिति तिलकः।**
- 'सामान्यमात्रोपसंहारे कृतोपक्षयमनुमानं न विशेषप्रतिपत्तौ समर्थमिति' (यो० सू० १।२५ भाष्ये)। **उपसंहारो निश्चयः। उदाहरणापेक्षस्तथेत्युपसंहारो न तथेति यः।**
- 'साध्यस्योपनयः' (न्या० सू० १।१।३८)। **उपसंह्रियते ऽनेनेत्युपसंहार उपन्यासः।**
- 'ओष्ठोपसंहार उवर्णे' (तै० प्रा० २।२४)। **उपसंहारः=संकोचः।**
